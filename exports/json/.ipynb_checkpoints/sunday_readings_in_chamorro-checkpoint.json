{
  "article_1": {
    "title": "DAMENGGUN PÅSGUAN RESUREKSION",
    "author": "Rita Guerrero",
    "date": "April 19, 2025",
    "url": "https://northstar.website/damenggun-pasguan-resureksion-5/",
    "text": "A B C\n\nFINENI’NA NA TINAITAI                                                                 Acts 10, 34. 37-43\n\nUn tinaitai ginin i Bidan i Manapostulis\n\nHa tutuhun kumuentusi siha si Pedro i MamPagånu ni esti siha na palåbra: “Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya.  Hami mantistigu ni todu siha i bidå-ña gi tanu’ i ManHudihos yan giya Hirusalen.\n\nPut lusuttimu, mapunu’ Gui’, makana’ gi hilu’ un trongku, låo nina’lå’la’ Gui’ ta’lu as Yu’us gi mina’tres dihas ya Ha sedi na u mali’i’ Gui’, låo ti para todu u lini’i’ Gui’, solu atyu ha’ na tistigu siha i esta maninatyik as Yu’us kun tiempu–era hami ni mañotchu yan manggimin yan Guiya dispues di mana’lå’la’ Gui’ ginin i finatai.  Guiya muna’fanhånåo ham para in setmuni i taotåo siha yan para in fantistigu na Guiya atyu i nina’sahngi as Yu’us kumu hues i manlåla’la’ yan i manmåtai.  Todu i mamprufeta mantistigu put Guiya, ilik-ñiñiha na todu atyu siha i manmanhonggi manma’asi’i i isao-ñiha gi na’ån-ña.”\n\nI finu’ i Saina.\n\nINEPPIN I SÅTMU                                                               Ps 118, 1-2. 16-17. 22-23\n\nR.  (24)  PÅ’GU I HA’ÅNI NI HA FA’TINAS I SAINA;\n\nNIHI TA FANMAGUF.\n\nNå’i gråsia iSaina, sa’ måolik Gui’\n\nsa’ i mina’ase’-ña para todu i tiempu.\n\nPo’lu i gima’ Israhet ya u åluk,\n\n“I ginefli’i’ Yu’us dinidira todu i tiempu.”\n\nINEPPI…..\n\n“I agapa’ na kannai iSainamakåhat hulu’;\n\ni agapa’ na kannai iSainamanyalibåo kun fuetsa.”\n\nTi bai hu måtai låo bai hu lå’la’\n\nya bai hu diklåra i che’chu’ iSaina.\n\nINEPPI…..\n\nI atchu’ ni marichåsa ni atyu siha i manmanhåhatsa\n\nmama’un åtchu’ ni imputtånti gi gima’.\n\nISainamuna’macho’gui esti;\n\nmambunitu esti siha gi matå-ta.\n\nINEPPI…..\n\nSIGUNDU NA TINAITAI                                                                             Col 3, 1-4\n\nUn tinaitai ginin i Kattan San Pablo para i taotåo ‘Colossae’\n\nHafañe’lus:\n\nEsta mana’fanlå’la’ hamyu yan i Kristo Jesus, pues båtga hamyu gi kosas långit, anai matåtachung i Kristo gi tronu-ña gi agapa’ na båndan Yu’us.  Cha’-miyu muna’susuha i hinassun-miyu gi kosas siha guihi, åhi’ ti i kosas esti na tånu’.  Esta manmåtai hamyu, ya i lina’la’-miyu uma’attuk yan i Kristo gi as Yu’us.  Gaigi gi Kristo i magåhit na lina’la’-miyu ya yanggin umannuk Gui’, siempri manannuk hamyu yan Guiya para en fañåonåo gi gloriå-ña!\n\nI finu’ i Saina.\n\nIBANGHELIU                                                                                               Jn 20, 1-9\n\nR.  Åleluia.  SI JESUKRISTO HUMUYUNG MAMA’SAKRIFISIUN PÅSGUA;\n\nNIHI TA FANGGUPUT KUN MINAGUF YAN I SAINA.\n\nR.  Åleluia.\n\n+Un tinaitai ginin i såntu Ibangheliu sigun gi tinigi’ San Juan\n\nTåftataf gi chatanmak gi primet ha’åni gi simåna, trabiha hohomhum ha’, måttu si Maria Magdalena gi naftan.  Anai ha li’i’ na mana’suha i atchu’ gi sagå-ña malågu guatu gi as Simon Pedro yan i ottru na disipulu (atyu i ginefli’i’ as Jesus) ya ha sångani siha, “Makonni’ i Saina ginin i naftan! Ti in tingu’ månu nai mapo’lu Gui’!”  Ennåo na si Pedro yan i ottru na disipulu humånåo guatu para i naftan.  Umalapåpat i dos malågu, låo i ottru na disipulu ha ikak si Pedro ya guiya finene’na måttu gi naftan. Ti humålum gui’ låo tumekkun påpa’ ya umengelu’ hålum ya ha li’i’ i be’i gi hilu’ odda’.  Guennåo mismu na mumentu måttu si Pedro ya humålum gi naftan. Ha ripåra i be’i gi hilu’ odda’ ya ha li’i’ i pidåsun magågu ni tumåtampi i ilu-ña na ti sumisiha yan i be’i na iståba mafalulun na maisa gi un bånda.  Dispues di esti, humålum i disipulu ni finene’na måttu gi naftan.  Ha li’i’ ya manhonggi. (Hahassu ha’ na trabiha ti makumprerendi i Eskritura na debi di u lå’la’ ta’lu si Jesus ginin i finatai.)\n\nI Ibangheliun i Saina."
  },
  "article_2": {
    "title": "PÅSGUA I RESUREKSION I SAINA BIHILIAN PÅSGUA",
    "author": "Rita Guerrero",
    "date": "April 19, 2025",
    "url": "https://northstar.website/pasguabri-resureksion-i-sainabrbihilian-pasgua/",
    "text": "A B C\n\nFINENI’NA NA TINAITAI                                                                     Gn 1, 1. 26-31a\n\nUn tinaitai ginin i Lepblun Genesis\n\nGi tutuhun anai si Yu’us Ha fa’tinas i langit yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi tasi, i påharu gi airi, i guaka, yan i manmachålik siha na gå’ga, yan todu atyu siha na gå’ga i mangukunánaf gi tanu’.”\n\nSi Yu’us Ha fa’tinas i taotåo gi imahen-ña,\n\nsagrådu na imahen-ña Ha fa’tinas gui’,\n\ni lahi yan i palåo’an Ha fa’tinas siha.\n\nSi Yu’us Ha bendisi siha ya ilek-ña: “Fanmåmta’, na’bula i tanu’ ya en gubetna i guihan siha gi tasi, i påharu siha gi airi, yan todu i manlåla’la’ siha na kosas gi hilu’ tånu’.” Ilek-ña si Yu’us lokkui’, “Atan ha’, Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’ fruta para nengkannu’-miyu; yan para todu i ga’ga’ gi tanu’, i guihan gi tasi, i påharu gi airi yan todu i manlåla’la na gå’ga’ ni mangukunanaf gi edda’, Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si Yu’us Ha atan todu siha i fina’tinås-ña ya nina’gof maguf Gui’.\n\nI finu’ i Saina.\n\nINEPPIN I SÅTMU                                                               Ps 33, 4-5,6-7,12-13,20-22\n\nR. (5) BULA I TANU’ NI MINAOLIK I SAINA.\n\nSa’ tunas i finu’ iSaina;\n\nya todu i che’cho’-ña siha angokkuyun.\n\nISainaHa guaiya i hustisia yan tininas\n\nyan Ha na’bula i tanu’ ni minaolek-ña.\n\nINEPPI…..\n\nGi finu’ iSainalångit siha mafa’tinas;\n\ngi guinaifin i pachot-ña manmafa’tinas i manånghit gi langit.\n\nHa na’etnun i hanum i tasi gi un munton;\n\nya gi budega nai Ha po’lu i mattingan.\n\nINEPPI…..\n\nMaguf i nasion ni ha yå’hu si Yu’us kumuSaina,\n\ni taotåo siha ni Ha atyik kumu iyon-ña.\n\nGinin i langit iSainaHa atan påpa’;\n\nYa Ha li’i’ todu i taotåo siha.\n\nINEPPI…..\n\nI anti-ta ha nanangga iSaina,\n\nGuiya i ayudantet-ta yan pruteksion-ta.\n\nPuedi u gaigi giya hami i yine’ase’-mu,Asaina;\n\nhami ni pumopo’lu i inangokkun-måmi giya Hågu.\n\nINEPPI…..\n\nII\n\nMINA’DOS NA TINAITAI                                                               Gn 22, 1-2, 9a, 10-13, 15-18\n\nUn tinaitai ginin i Lepblun Genesis\n\nPut i para u chinagi si Abrahan as Yu’us inagang gui’, “Abrahan!  Manoppi si Abrahan, “Listu yu’, ” Pues ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya, ya un hånåo para i tanu’ Moriah. Guennåo nai un ufresi gui’ kumu sakrifisiun masosonggi gi hilu’ i eksu’ ni para Hu fanu’i håo\n\nAnai måttu siha gi lugåt ni sinangåni gui’ as Yu’us, mama’tinas si Abrahan åttat guennåo pues ha arekla i hayu gi hilu’ i attat. Dispues ha hakut i se’si’ para u punu’ i lahi-ña, låo i tentagu’ Yu’us inagang gui’ ginin i langit. “Abrahan, Abrahan!” Manoppi gui’, “Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as Yu’us. Sa’ ti un puni Yu’ ni mismu un guaiya na lahi-mu.” Anai manatan si Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’ i kinilu ya ha ufresi kumu sakrifisiun masosonggi, inlugåt di i lahi-ña.\n\nI tentågu’ iSainaha ågang ta’lu ginin i langit si Abrahan ya ilek-ña: “Bai Hu fanhula giya Guåhu ha’ na maisa, Ha diklåra iSaina, ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trangkan i inimigun-ñiha; ya ginin siha, todu i nasion siha u fanmañodda’ bendision; todu esti sa’ put un osgi i tinago’-hu”.\n\nI finu’ i Saina.\n\nINEPPIN I SÅTMU                                                                           Ps 16, 5.8.9-10.11\n\nR. (1) HÅGU I PATTEK-KU, O ASAINA.\n\nAsaina, Hågu i pattek-ku yan i taså-hu,\n\nHågu gumogo’ti fitmi i pattek-ku.\n\nTodu i tiempu gagaigi iSainagi me’nå-hu;\n\nyanggin gaigi Gui’ gi fi’on-hu ti bai hu ma’atburota.\n\nINEPPI…..\n\nPut esti na trangkilu i kurason-hu ya maguf i anti-hu;\n\nkun todu i tataotåo-hu gai kumfihånsa,\n\nSa’ ti para Un abandona i anti-hu para i sampapa’ na tånu’,\n\nyan ti para Un sedi i mamfiet na para u fanlamas.\n\nINEPPI…..\n\nHågu para Un fanu’i yu’ ni chalan i lina’la’,\n\nkabålis na minaguf gi me’nå-mu,\n\nya para todu i tiempu i minaguf gi agapa’-mu.\n\nINEPPI…..\n\nIII\n\nMINA’TRES NA TINAITAI                                                              Ex 14, 15 – 15, 1\n\nUn tinaitai ginin i Lepblun Exodus\n\nIlek-ña iSainaas Moises, “Håfa na sigi ha’ håo umugung nu Guåhu” Sangåni i Israilitas siha ya u fansigi ha’ mo’na. Håtsa hulu’ i baston-mu ya un istira i kannai-mu gi hilu’ i tasi, na’adispatta i tasi gi talu’ kosa ki siña i Israilitas siha ma’upus i tasi gi hilu’ ånglu’ na tånu’. Ya bai Hu na’fanåguaguat mås i taotåo Ihipto ya u matattiyi i Israilitas siha. Atyu nai bai Hu risibi i gloria ginin as ‘Pharaoh’, todu i sindalu-ña, i kaleså-ña siha, yan i taotåo kalesa siha. I taotåo Ihipto siempri u matungu’ na Guåhu iSaina.”\n\nI anghit Yu’us, ni gumigiha i linahyan Israilitas siha, humånåo ya malak i santattin i katdumi. I petput na homhum mapagåhis ni iståba gi sanme’na, humånåo lokkui’, ya malak i santatti gi entalu’ i taotåo Ihipto yan i Israilitas siha. Låo i mapagåhis mås humomhum ya ha chomma’ tulanotchi i linahyan tåotåo Ihipto na u fanhihut yan i Israilitas siha. Dispues ha istira si Moises huyung i kannai-ña gi hilu’ i tasi, ya iSainaHa na’guinaifi tulanotchi ni un metgut na månglu’ ginin i sanhaya ya umånglu’ i tasi. Anai esta i tasi madibidi, i Israilitas siha manmåtcha gi entalu’ i tasi ni anglu’, i hanum gi ambus bånda kalang mohun mandångkulu na lugan guma’.\n\nI taotåo Ihipto mapetsigi ya matattiyi i Israilitas siha; todu i kabåyun ‘Pharaoh’, i kalesa yan i taotåo kalesa. Gi pupuengi, åntis di chatanmak, iSainaHa na’låmlam i mapagåhis ya Ha na’fanma’åñåo i sindålun Ihipto, dispues Ha na’fanmafñut i ruedan i kalesa siha ya kana’ ha’ ti siña mangiluluk.  Ennåo mina’ i taotåo Ihipto mañeha gi me’nan i Israilitas siha sa’ iSainamumumu put siha kontra i taotåo Ihipto.\n\nPues iSainaHa sangåni si Moises, “Istira huyung i kannai-mu gi hilu’ i tasi, ya u milalak i hanum tåtti ya u fantinampi i taotåo Ihipto, yan i kalesan-ñiha yan i taotåo kalesa siha.” Si Moises ha istira huyung i kannai-ña gi hilu’ i tasi, ya gi chatanmak, i tasi milalak tåtti gi rigulåt na tinadong-ña. Manmalålagu i taotåo Ihipto siha guatu gi tasi, anai iSainamamblinangku siha asta i talu’.  Ya anai milalak i hanum tåtti, mantinampi i kalesa siha yan i taotåo kalesa yan todu i sindålu ni tumattitiyi i Israilitas hålum gi tasi.  Ni unu giya siha umiskåpa.  Låo i Israilitas siha manmåtcha gi hilu’ i anglu’ na tånu’ gi entalu’ i tasi, ya i hanum kalang luga gi ambus bånda. Pues taiguini satbån-ña iSainani Israilitas siha ginin i fuetsan Ihipto guihi na ha’åni.  Anai mali’i’ ni Israilitas siha na manlalalacha’ gi kantun tåsi i manmåtai na tåotåo Ihipto ya mali’i’ i fuetsan iSainani Ha na’annuk kontra i taotåo Ihipto, manma’åñåo siha niSainaya manmanhonggi nu Guiya yan gi as Moises i tentago’-ña.\n\nDispues si Moises yan i Israilitas siha makånta esti na kånta para iSaina:\n\nBai hu kånta para iSaina, sa’ gloriosu manggånna Gui’;\n\nKabåyu yan kalesa Ha dåggåo huyung gi tasi.\n\nI finu’ i Saina.\n\nINEPPIN I SÅTMU                                                               Ex 15, 1-2,3-4.5-6.17-18\n\nR. (1) NIHI TA KANTÅYI I SAINA,\n\nSA’ HA NA’BINALUTAN GUI’ NI GLORIA.\n\nBai hu kantåyi iSaina, sa’ gloriosu manggånna Gui’,\n\nkabåyu yan kalesa Ha dåggåo huyung gi tasi.\n\nISainai fuetsåk-ku yan ånimu-hu,\n\nyan Guiya i satbadot-tu.\n\nGuiya Yu’os-su, hu onra Gui’,\n\nI Yi’us i tatå-hu, hu na’takkilu’ Gui’.\n\nINEPPI…..\n\nISainagumegera,\n\nSainai na’ån-ña!\n\nI kalesan Pharaoh yan i sindalu-ña Ha dåggåo huyung gi tasi,\n\ni manmå’gas siha na ufisiåt-ña manmafondu gi Tasin Agaga’.\n\nINEPPI…..\n\nI milalak hånum mantinampi siha,\n\nManmafondu siha kalang åtchu’.\n\nI agapa’ na kannai-mu,Asaina, mifuetsa,\n\nI agapa’ na kannai-mu,Asaina, yumayamak i inimigu.\n\nINEPPI…..\n\nUn konni’ hålum siha i taotåo ni Un såtba,\n\nYa Un po’lu siha gi eksu’ i irensiåm-mu\n\nI lugåt anai matåta’chung Håo,Asaina,\n\nI santuåriu, ni mismu kannai-mu umistapblesi.\n\nISainau fanggubetna para todu i manaihinekkuk na tiempu.\n\nINEPPI…..\n\nIV\n\nMINA’KUÅTTRU NA TINAITAI                                                 Is 54, 5-14\n\nUn tinaitai ginin i Lepblun i Prufeta as Isaias\n\nAtyu i mama’asaguå-mu Guiya muna’huyung håo;\n\ni na’ån-ña iSainani ehetsito siha;\n\nI nana’librem-mu Guiya i Unu ni Såntus giya Israhet,\n\nma’å’gang Gui’ Yi’us todu i tanu’.\n\nIna’agang håo as Yu’us tåtti,\n\nkalang i asagua ni mayuti’ yan pininiti espiritu-ña,\n\nI palåo’an uma’asagua gi hiniben-ña dispues mayuti’,\n\nilek-ña i Yi’os-mu.\n\nHu yuti’ñaihun håo un ratu,\n\nlåo bai Hu konni’ håo tåtti yan bula kariñu.\n\nGi un mumentu na linalalo’-hu,\n\nHu nå’na’ i matå-hu ginin hagu;\n\nLåo muma’åsi’ Yu’ nu hågu ginin i taddung na guinaiyak-ku,\n\nilek-ña iSaina, i nana’librem-mu.\n\nPara guåhu kalang i ha’ånin Noah esti,\n\nanai manhula Yu’ na i hanum Noah\n\nni ngai’an ta’lu na u na’dilubiu i tanu’;\n\nPues manhula Yu’ na ti bai Hu lalålu’ nu hågu,\n\npatsino bai lalåtdi håo.\n\nMaseha u fañuha i sabåna siha gi sagan-ñiha\n\nya u fanmayengyung i eksu’ siha,\n\nni ngai’an nai un diningu ni guinaiya-ku\n\npat u mayengyung i kuntratå-hu pås,\n\nilek-ña iSaina, ni gai ma’asi’ nu hågu.\n\nO hågu ni mamadedesi, pinakyu yan tåya’ kunsuelu-mu,\n\nbai Hu fa’tinas i chalån-mu siha ni ‘carnelians’,\n\nyan i haligin i gimå’-mu ni ‘sapphires’;\n\nBai Hu fa’tinas i sagå-mu gumera ni ‘rubies’,\n\ni trangkåm-mu ni kriståt,\n\nyan todu i ligan gimå’-mu ni mangguaguan na åtchu’.\n\nTodu i famagu’on-mu lalåhi u famfinanå’gui niSaina,\n\nya u dångkulu i pås i famagu’on-mu.\n\nUn ma’istapblesi gi tininas,\n\nchågu’ ginin i mina’å’ñåo na un maså’pit,\n\nanai ti siña måttu i distrosu giya hågu.\n\nI finu’ i Saina.\n\nINEPPIN I SÅTMU                                                               Ps 30, 2. 4. 5-6, 11-12. 13\n\nR.  BAI HU TUNA HÅO, ASAINA, SA’ UN RISKÅTA YU’.\n\nHu tuna Håo,Asaina, sa’ Un kåhat yu’ hulu’\n\nya ti Un sedi na u fanmaguf i maninimigu-hu put guåhu.\n\nAsaina, Hågu muna’libri yu’ ginin i naftan;\n\nti Un sedi na bai hu falak påpa’ gi sagan i manmåtai.\n\nINEPPI…..\n\nKantåyi iSaina, hamyu ni mamfiet,\n\nya nå’i agradesimentu i santus na na’ån-ña.\n\nSa’ un råtu ha’ i yini’usan na lalalo’-ña;\n\ni yini’usan na minaolek-ña para todu i tiempu.\n\nKasao siha manmåfattu gi minatchum åtdåo;\n\nlåo minaguf gi chatanmak.\n\nINEPPI…..\n\nEkkunguk,Asaina, ya Un gai ma’asi’ nu guåhu;\n\nHågu,Asaina, ayudantek-ku.\n\nUn tulaika i piniti-hu para minaguf;\n\nAsaina, Yu’os-su, bai hu nå’i Håo agradesimentu todu i tiempu.\n\nINEPPI…..\n\nV\n\nMINA’SINGKU NA TINAITAI                                                        Is 55, 1-11\n\nUn tinaitai ginin i Lepblun i Prufeta as Isaias\n\nTaiguini ilek-ña i Saina:\n\nTodu hamyu ni manmå’hu,\n\nfanmåttu gi hanum!\n\nHamyu ni tåya’ salåppi’-miyu,\n\nfanmåttu, risibi i grånun trigu ya en fañotchu;\n\nFanmåttu, sin en fanmanapåsi, sin gåstu,\n\nfanggimin binu yan letchi!\n\nSa’ håfa na en gagasta i salåppi’-miyu gi ti manmamakannu’;\n\ni suetdun-miyu gi atyu i ti siña muna’fansatisfetchu hamyu?\n\nEkkunguk yu’ ya siempri mañotchu hamyu måolik,\n\nya siempri gefsaga lina’la’-miyu.\n\nFanekkunguk yan fanmamaila’ tåotåo-hu,\n\nfanmåttu giya Guåhu ya en fanggai lina’la’.\n\nBai Hu rinueba yan hamyu i taihinekkuk na kuntråta,\n\nya bai nå’i hamyu ni bendision ni Hu prumeti si David.\n\nHu na’må’gas gui’ para u dirihi i nasion siha,\n\nyan ginin guiya na Hu fa’nu’i siha ni fuetsåk-ku.\n\nSiempri en agang ottru nasion siha:\n\nni ginin un tiempu ti matungu’ hamyu,\n\nlåo på’gu siempri manmalålagu guatu giya hamyu para u fañåonåo!\n\nGuåhu iSaina, i Yi’us-miyu, i santus na Yu’us Israhet,\n\nGuåhu bai Hu na’fanmasusedi esti siha;\n\nbai Hu nå’i hamyu onru yan gloria.\n\nBira hamyu guatu giSainayan tåyuyut Gui’,\n\nsa’ hihut Gui’ på’gu.\n\nI manailayi u ma tulaika i lina’la’-ñiha\n\nya u ma bira hinassun-ñiha.\n\nSedi na u ma bira siha guatu giSaina,i Yi’os-ta;\n\nyo’asi’ Gui’ yan listu man’asi’i.\n\nIlek-ña iSaina, “Ti parehu i hinassok-ku yan i hinassun-miyu,\n\nyan i che’cho’-hu ti parehu yan i che’chu’-miyu.\n\n“Taimanu ha’ tinakkilo’ña i langit gi hilu’ tånu’,\n\ntaiguennåo ha’ tinakkilo’ña i bidå-hu yan i hinassok-ku ki hamyu.\n\n“I fino’-hu kalang niebi yan uchan\n\nni mafåttu ginin i langit para u rega i tanu’.\n\nNina’dådangkulu i tinanum\n\nya ha na’guaguaha simiya para matånmi para nengkannu’.\n\nTaiguennåo ha’ lokkui’ i palabrås-su\n\nti u måhñåo chumo’gui håfa planu-hu;\n\nsiempri ha cho’gui todu i malago’-hu para u cho’gui.\n\nI finu’ i Saina.\n\nINEPPIN I SÅTMU                                                                           Is 12, 2-3.4.5-6\n\nR (3)    UN MAGUF MANLUPUK HÅNUM GI BE’BU’ SATBASION.\n\nHunggan si Yu’us satbadot-tu;\n\nsiguru yu’ yan ti ma’åñåo yu’.\n\nGinin iSainana metgut yan båtbaru yu’,\n\nyan Guiya i satbadot-tu.\n\nSiempri maguf håo manlupuk hånum\n\ngi fontin satbasion.\n\nINEPPI…..\n\nNå’i gråsia iSaina, tuna i na’ån-ña;\n\nna’matungu’ i bidå-ña siha gi nasion,\n\npruklåma na takkilu’ i na’ån-ña.\n\nINEPPI…..\n\nKantåyi tinina iSainaput i gloriosu na che’cho’-ña;\n\nna’matungu’ esti gi todu i tanu’ siha.\n\nEssalåo kun minaguf, O siudån Sion,\n\nsa’ gaigi giya hågu i ma’gas\n\nGuiya ni Såntus ginin Israhet!\n\nINEPPI…..\n\nVI\n\nMINA’SAIS NA TINATAI                                                                Bar 3, 9-15. 32 – 4, 4\n\nUn tinaitai ginin i Lepblun i Prufeta as Baruch\n\nO Israhet, ekkunguk i tinago’-hu siha para lumå’la’:\n\nekkunguk, ya en kumprendi håfa kumeke’ilekña tiningu’!\n\nSa’ håfa, Israhet,\n\nna manggaigi hamyu gi tanu’ i inimigun-miyu,\n\nmambihu ha’ hamyu gi istrangheru na tånu’,\n\nMañåsåonåo hamyu gi inapplacha’ i manmåtai,\n\nmanmatufung hamyu yan atyu siha i manhånåo para i sampapa’ na tånu’?\n\nEn yiti’ i trongkun i tinemtum!\n\nYanggin mohun en dalalaki i chalan Yu’us,\n\nmañåsaga hamyu på’gu gi taihinekkuk na pås.\n\nKesodda’ månu nai gaigi i tiningu’, månu nai gaigi i minetgut,\n\nmånu nai gaigi i kinemprendi, ya en tingu’\n\nmånu nai gaigi i anåkku’ na lina’la’,\n\nanai gaigi i kandit i attaduk, yan pås.\n\nHåyi sumodda’ anai sumåsaga i tinemtum,\n\nhåyi esta humåtmi ennåo na tesoru?\n\nAtyu i tumungu’ todu i kosas siha Ha tungu’ gui’;\n\nesta Ha kumprendi ni titanos-ña.\n\nEsta Ha istapblesi i tanu’ para todu i tiempu,\n\nya Ha na’bula gui’ ni atyu siha i kuåttru patas-ñiha na gå’ga’;\n\nHa tågu’ i inina ya inesgi,\n\nHa ågang ya manlålåolåo inekkunguk Gui’;\n\nI puti’un siha gi sagang-ñiha\n\nmanmañiñila’ yan manmamaguf;\n\nYanggin ha ågang siha, manmanoppi, “Estigui’ ham!”\n\nmanmañiñila’ yan manmamaguf para i Muna’huyung siha.\n\nTaiguennåo i Yi’os-ta;\n\ntåya’ ottru para ma’akumpåra yan Guiya:\n\nEsta Ha midi todu i tiningu’,\n\nya Ha nå’i si Jacob, i tentago’-ña,\n\nsi Israhet, i kiridu na lahi-ña.\n\nDesdi ennåo na tiempu umannuk Gui’ gi tanu’,\n\nyan kalalamtin gi halum tåotåo.\n\nGuiya i lepblun i tinagu’ Yu’us siha,\n\ni lai ni dinidira para todu i tiempu;\n\nTodu i mañechettun giya Guiya siempri manlå’la’,\n\nlåo u fanmåtai atyu siha i yumuti’ Gui’.\n\nO Jacob, bira håo ya un risibi Gui’:\n\nfamokkat gi kandet-ña para guatu gi mina’lak.\n\nCha’-mu e’ena’i ottru ni gloriå-mu,\n\npat i pribilehu-mu para i istrangheru na tåotåo.\n\nO Israhet, manmabendisi hit;\n\nsa’ ta tungu’ atyu i na’maguf para si Yu’us!\n\nI finu’ i Saina.\n\nINEPPIN I SÅTMU                                                                           Ps 19, 8.9.10.11\n\nR. (Jn 6,69)  ASAINA, GIYA HÅGU NAI GAIGI\n\nI FINU’ I TAIHINEKKUK NA LINA’LA’.\n\nSen måolik i lai iSaina,\n\nHa na’freresku i anti!\n\nAngokkuyun i tinagu’ iSaina,\n\nHa nåna’i tinemtum i mansinsiyu.\n\nINEPPI…..\n\nManunas i tinagu’ iSaina,\n\nha na’mamaguf i kurason;\n\nKlåru i minandan iSaina,\n\nHa na’lele’an i áttaduk .\n\nINEPPI…..\n\nGåsgas i mina’å’ñåo giSaina,\n\nmesngun para todu i tiempu;\n\nI etdin iSainamanmagåhit,\n\nmanunas interamenti.\n\nINEPPI…..\n\nMås mangguaguan siha ki i oru,\n\nki i munton i mås gåsgas na oru,\n\nMamesña ki i anibat\n\npat i miet ni ginin i chenchun.\n\nINEPPI…..\n\nVII\n\nMINA’SIETTI NA TINAITAI                                                                       Ez 36, 16-28\n\nUn tinaitai ginin i Lepblun i Prufeta as Ezekiel\n\nHa kuentusi yu’ iSainaya ilek-ña, “Låhi, anai mañåsaga i Israilitas gi tanu’-ñiha, mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’ put i manmamunu’ siha tåotåo guihi na tånu’ yan ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha, ya Hu chalapun siha gi manistrangheru na tånu’. Maseha manmalak månu mana’båbaba i santus na na’ån-hu gi todu i hinanao-ñiha. “Intonsis, nå’i i ManIsrailitas ni esti na nutisia ginin Guahu, i Mås Takkilu’ naSaina: Esti i para bai cho’gui åhi’ ti put hamyu ni ManIsrailitas, låo put i santus na na’ån-hu, ni en disonra gi todu i tanu’ siha ni en hanågui. Anai Hu fa’nu’i i nasion siha ni sinantus i ma’gas na na’ån-hu — i na’an ni en disonra gi entri siha — pues taiguennåo na siempri u matungu’ na Guåhu iSaina. Guåhu, i Mås Takkilu’ naSaina, esta kumuentus. Bai Hu usa hamyu para bai fa’nu’i i nasion siha na såntus Yu’. Bai Hu konni’ hamyu tåtti ginin todu i nasion yan tånu’ siha para guatu gi tanu’-miyu mismu. Bai Hu såtpi hamyu ni gasgas na hånum ya en fangåsgas ginin i manapplacha’-miyu put i yi’us i manpagånu yan todu i pumalu siha ni muna’fanapplacha’ hamyu. Bai Hu nå’i hamyu nuebu na kurason yan hinassu. Bai Hu na’suha i mahettuk kalang åtchu’ na kurason-miyu ya bai nå’i hamyu ubidenti na kurason. Bai Hu po’luyi hamyu ni espiritu-hu para u na’siguru na en dalalaki i lai siha yan i tinagu’ ni Hu nå’i hamyu. Intonsis taiguini na siempri en fanlå’la’ gi tanu’ ni Hu nå’i i mañainan-miyu. Hamyu para tåotåo-hu, yan Guåhu para Yu’us-miyu.\n\nI finu’ i Saina.\n\nINEPPIN I SÅTMU                                                               Ps 42, 3. 5; 43, 3. 4\n\nYanggin guaha para u matakpångi, usa esti.\n\nR.(Ps 42, 2)     TAIGUIHI I BINÅDU NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU, O YU’US.\n\nMåma’-hu yu’ nu Hågu, O Yu’us, i lala’la’ na Yu’us.\n\nNgai’an nai siña yu’ humånåo para bai hu li’i’ i matan Yu’us?\n\nINEPPI…..\n\nAnai såonåo yu’ gi likåo yan i linahyan,\n\nHumånåo yu’ yan siha para i gima’ Yu’us,\n\nGi halum a’gang na essalåo agradesimentu,\n\nyan i tropa ni mangguguput.\n\nINEPPI…..\n\nNa’fåttu i ininå-mu yan i minagahet-mu,\n\nya siha u isgaihun yu’\n\nYan konni’ yu’ para i santus na sabanå-mu,\n\nanai sumåsaga Håo.\n\nINEPPI…..\n\nYa bai hu fåttu gi attat Yu’us,\n\ngi as Yu’us, i muna’mamaguf yu’.\n\nPues bai hu tuna Håo ni håtpa,\n\nO Yu’us, Yu’os-su!\n\nINEPPI…..\n\nINEPPIN I SÅTMU                                                               Ps 51, 12-13.14-15.18-19\n\nYanggin tåya’ para u matakpångi, usa esti.\n\nR. (12)     O YU’US, FA’TINAS UN GÅSGAS NA KURASON GIYA GUÅHU.\n\nFa’tinas un gåsgas na kurason giya guåhu, Yu’us;\n\nrinueba giya guåhu un fitmi na espiritu,\n\nCha’-mu yu’ dudulalak ginin i me’nå-mu,\n\npatsino Un åmut yu’ ni santus na espiritu-mu.\n\nINEPPI…..\n\nNa’maguf yu’ ta’lu gi satbasion-mu;\n\nsusteni giya guåhu un ubidenti na espiritu.\n\nBai hu fa’nå’gui i manailayi ni chalån-mu,\n\nya u ma bira siha i mani’ísao guatu giya Hågu.\n\nINEPPI…..\n\nSa’ ti Un diseseha sakrifisiu;\n\nmasosonggi na inifresi ti Un aksepta.\n\nI sakrifisiok-ku, O Yu’us, sinetsut hinalum;\n\nO Yu’us cha’-mu chata’atan i mañotsut yan humitdi na kurason.\n\nINEPPI…..\n\nEPISTULA                                                                                                                 Rm 6, 3-11\n\nUn tinaitai ginin i Kattan San Pablo para i taotåo Roma\n\nHafañe’lus:  Siguru na en tingu’ ha’ na anai manmatakpångi hit gi dinañña’ yan i Kristo Jesus, manmatakpångi hit gi dinañña’ yan i finatai-ña.  Intonsis, ginin i manmatakpanget-ta manmahåfut hit yan Guiya yan mañåonåo hit gi finatai-ña, kosa ki, taimanu ha’ na mana’lå’la’ ta’lu i Kristo ginin i finatai ginin i gloriosu na nina’siñan i Tata, taiguennåo ha’ na hita lokkui’ siña manlå’la’ gi nuebu na lina’la’.\n\nYa put i esta manunu hit yan Guiya put i mamparehu hit manmåtai yan Guiya, pues taiguennåo ha’ lokkui’ na siempri manunu hit yan Guiya yanggin mana’fanlå’la’ hit ta’lu parehu yan Guiya. Ya ta tungu’ na atyu i bihu na påtti giya hita esta måtai yan i Kristo gi kilu’us, kosa ki i fuetsan i i’isao na påtti giya hita u ma distrosa, ya båsta hit manisklåbun i isao.  Sa’ yanggin måtai i taotåo ennåo nai masosotta gui’ ginin i fuetsan i isao. Ya put i esta manmåtai hit yan i Kristo, ennåo na ta honggi na siempri lokkui’ manlå’la’ hit yan Guiya.  Sa’ ta tungu’ na esta mana’lå’la’ ta’lu i Kristo ginin i finatai ya ti u måtai ta’lu—ti u fanggubetna i finatai ta’lu giya Guiya. Intonsis, put i måtai Gui’, tåya’ esta fuetsåñ-ña i isao giya Guiya; ya på’gu nai låla’la’ Gui’ gi dinañña’ yan si Yu’us. Gi etmismu manera na debi di en kunsideranmaisa hamyu kumu esta manmåtai, era gi isao na bånda, låo manlåla’la’ hamyu gi dinañña’ yan Yu’us ginin i Kristo Jesus.\n\nI finu’ i Saina.\n\nINEPPIN I SÅTMU                                                                           Ps 118, 1-2, 16-17, 22-23\n\n(R)  ÅLELUIA, ÅLELUIA, ÅLELUIA\n\nNå’i gråsia iSaina, sa’ måolik Gui’,\n\nsa’ i mina’ase’-ña para todu i tiempu.\n\nPo’lu i gima’ Israhet ya u åluk:\n\n” I ginefli’i’ Yu’us dinidira todu i tiempu.”\n\nINEPPI ……\n\nI agapa’ na kannai iSainamakåhat hulu’;\n\ni agapa’ na kannai iSainamanyalibåo kun fuetsa.”\n\nTi bai hu måtai låo bai hu lå’la’\n\nya bai hu diklåra i che’chu’ iSaina.\n\nINEPPI ……\n\nI atchu’ ni marichåsa ni atyu siha i manmanhåhatsa\n\nmama’un åtchu’ ni imputtånti gi gima’.\n\nISainamuna’macho’gui esti;\n\nmambunitu esti siha gi matå-ta.\n\nINEPPI ……\n\nC\n\nIBANGHELIU                                                                                               Lk 24, 1-12\n\n+  Un tinaitai ginin i santu ibangheliu sigun i tinigi’ San Lucas\n\nGi primet diha gi simåna, gi chatanmak, manmåttu i famalåo’an gi naftan manmañuñuli’ påopåo ni mana’listu.   Masodda’ na mana’galilik tåtti i atchu’ ni iståba gi entrådan i naftan; låo anai manhålum gi naftan, ti ma sodda’ i tataotåo i Saina as Jesus.   Mientras ma kekehassu håfa esti sa’ nina’fanlachi hinassun-ñiha, umannuk gi uriyan-ñiha dos låhi ni låmlam magagun-ñiñiha.   Manekkun påpa’ gi edda’ sa’ nina’fansen ma’å’ñao siha.  Mansinangåni ni lalåhi:  “Håfa na en ispipiha Gui’ ni låla’la’ gi entalu’ i manmåtai?   Taigui Gui’ guini; esta mana’lå’la’ Gui’ ta’lu.  Hassu ha’ håfa ilek-ña nu hamyu anai iståtaba Gui’ giya Galileha—na i Lahin i Taotåo debidi u ma’intreganñaihun guatu gi kannai i mani’isao na tåotåo, ya u maklåba, ya gi mina’tres dihas u lå’la’ ta’lu.”  Ya mahassu i sinangån-ña si Jesus.   Pues mabira siha tåtti ginin i naftan ya ma’anunsia gi Onsi na mandisipulu yan i pumalu siha.   I famalåo’an siha era si Maria Magdalena, Joanna, yan si Maria i nanan Santiago; siha yan i ottru famalåo’an lokkui’ masangåni i manapostulis, låo i istorian-ñiha kalang tåya’ kumeke’ilekña ya ti manmalagu’ manmanhonggi. Intonsis, kahulu’ si Pedro ya malågu guatu gi naftan.  Numehung påpa’ låo tåya’ lini’e’-ña fuera di i balutan.  Pues humånåo tåtti gi gima’ sen manman put i håfa masusedi.\n\nI Ibangheliun i Saina.\n\n"
  }
}