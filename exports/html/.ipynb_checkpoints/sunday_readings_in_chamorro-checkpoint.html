
    <html>
    <head><meta charset = "UTF-8"><title>Sunday Readings in Chamorro</title></head>
    <body>
    
        <section>
        <h1>DAMENGGUN PÅSGUAN RESUREKSION</h1>
        <p><strong>Date:</strong> April 19, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pasguan-resureksion-5/<p>
        <p>A B C</p>
<p>FINENI’NA NA TINAITAI                                                                 Acts 10, 34. 37-43</p>
<p>Un tinaitai ginin i Bidan i Manapostulis</p>
<p>Ha tutuhun kumuentusi siha si Pedro i MamPagånu ni esti siha na palåbra: “Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya.  Hami mantistigu ni todu siha i bidå-ña gi tanu’ i ManHudihos yan giya Hirusalen.</p>
<p>Put lusuttimu, mapunu’ Gui’, makana’ gi hilu’ un trongku, låo nina’lå’la’ Gui’ ta’lu as Yu’us gi mina’tres dihas ya Ha sedi na u mali’i’ Gui’, låo ti para todu u lini’i’ Gui’, solu atyu ha’ na tistigu siha i esta maninatyik as Yu’us kun tiempu–era hami ni mañotchu yan manggimin yan Guiya dispues di mana’lå’la’ Gui’ ginin i finatai.  Guiya muna’fanhånåo ham para in setmuni i taotåo siha yan para in fantistigu na Guiya atyu i nina’sahngi as Yu’us kumu hues i manlåla’la’ yan i manmåtai.  Todu i mamprufeta mantistigu put Guiya, ilik-ñiñiha na todu atyu siha i manmanhonggi manma’asi’i i isao-ñiha gi na’ån-ña.”</p>
<p>I finu’ i Saina.</p>
<p>INEPPIN I SÅTMU                                                               Ps 118, 1-2. 16-17. 22-23</p>
<p>R.  (24)  PÅ’GU I HA’ÅNI NI HA FA’TINAS I SAINA;</p>
<p>NIHI TA FANMAGUF.</p>
<p>Nå’i gråsia iSaina, sa’ måolik Gui’</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>“I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>SIGUNDU NA TINAITAI                                                                             Col 3, 1-4</p>
<p>Un tinaitai ginin i Kattan San Pablo para i taotåo ‘Colossae’</p>
<p>Hafañe’lus:</p>
<p>Esta mana’fanlå’la’ hamyu yan i Kristo Jesus, pues båtga hamyu gi kosas långit, anai matåtachung i Kristo gi tronu-ña gi agapa’ na båndan Yu’us.  Cha’-miyu muna’susuha i hinassun-miyu gi kosas siha guihi, åhi’ ti i kosas esti na tånu’.  Esta manmåtai hamyu, ya i lina’la’-miyu uma’attuk yan i Kristo gi as Yu’us.  Gaigi gi Kristo i magåhit na lina’la’-miyu ya yanggin umannuk Gui’, siempri manannuk hamyu yan Guiya para en fañåonåo gi gloriå-ña!</p>
<p>I finu’ i Saina.</p>
<p>IBANGHELIU                                                                                               Jn 20, 1-9</p>
<p>R.  Åleluia.  SI JESUKRISTO HUMUYUNG MAMA’SAKRIFISIUN PÅSGUA;</p>
<p>NIHI TA FANGGUPUT KUN MINAGUF YAN I SAINA.</p>
<p>R.  Åleluia.</p>
<p>+Un tinaitai ginin i såntu Ibangheliu sigun gi tinigi’ San Juan</p>
<p>Tåftataf gi chatanmak gi primet ha’åni gi simåna, trabiha hohomhum ha’, måttu si Maria Magdalena gi naftan.  Anai ha li’i’ na mana’suha i atchu’ gi sagå-ña malågu guatu gi as Simon Pedro yan i ottru na disipulu (atyu i ginefli’i’ as Jesus) ya ha sångani siha, “Makonni’ i Saina ginin i naftan! Ti in tingu’ månu nai mapo’lu Gui’!”  Ennåo na si Pedro yan i ottru na disipulu humånåo guatu para i naftan.  Umalapåpat i dos malågu, låo i ottru na disipulu ha ikak si Pedro ya guiya finene’na måttu gi naftan. Ti humålum gui’ låo tumekkun påpa’ ya umengelu’ hålum ya ha li’i’ i be’i gi hilu’ odda’.  Guennåo mismu na mumentu måttu si Pedro ya humålum gi naftan. Ha ripåra i be’i gi hilu’ odda’ ya ha li’i’ i pidåsun magågu ni tumåtampi i ilu-ña na ti sumisiha yan i be’i na iståba mafalulun na maisa gi un bånda.  Dispues di esti, humålum i disipulu ni finene’na måttu gi naftan.  Ha li’i’ ya manhonggi. (Hahassu ha’ na trabiha ti makumprerendi i Eskritura na debi di u lå’la’ ta’lu si Jesus ginin i finatai.)</p>
<p>I Ibangheliun i Saina.</p>

        </section>
        <hr>
        
        <section>
        <h1>PÅSGUA I RESUREKSION I SAINA BIHILIAN PÅSGUA</h1>
        <p><strong>Date:</strong> April 19, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasguabri-resureksion-i-sainabrbihilian-pasgua/<p>
        <p>A B C</p>
<p>FINENI’NA NA TINAITAI                                                                     Gn 1, 1. 26-31a</p>
<p>Un tinaitai ginin i Lepblun Genesis</p>
<p>Gi tutuhun anai si Yu’us Ha fa’tinas i langit yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi tasi, i påharu gi airi, i guaka, yan i manmachålik siha na gå’ga, yan todu atyu siha na gå’ga i mangukunánaf gi tanu’.”</p>
<p>Si Yu’us Ha fa’tinas i taotåo gi imahen-ña,</p>
<p>sagrådu na imahen-ña Ha fa’tinas gui’,</p>
<p>i lahi yan i palåo’an Ha fa’tinas siha.</p>
<p>Si Yu’us Ha bendisi siha ya ilek-ña: “Fanmåmta’, na’bula i tanu’ ya en gubetna i guihan siha gi tasi, i påharu siha gi airi, yan todu i manlåla’la’ siha na kosas gi hilu’ tånu’.” Ilek-ña si Yu’us lokkui’, “Atan ha’, Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’ fruta para nengkannu’-miyu; yan para todu i ga’ga’ gi tanu’, i guihan gi tasi, i påharu gi airi yan todu i manlåla’la na gå’ga’ ni mangukunanaf gi edda’, Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si Yu’us Ha atan todu siha i fina’tinås-ña ya nina’gof maguf Gui’.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5,6-7,12-13,20-22</p>
<p>R. (5) BULA I TANU’ NI MINAOLIK I SAINA.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Ha na’etnun i hanum i tasi gi un munton;</p>
<p>ya gi budega nai Ha po’lu i mattingan.</p>
<p>INEPPI…..</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>Ginin i langit iSainaHa atan påpa’;</p>
<p>Ya Ha li’i’ todu i taotåo siha.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya i ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>II</p>
<p>MINA’DOS NA TINAITAI                                                               Gn 22, 1-2, 9a, 10-13, 15-18</p>
<p>Un tinaitai ginin i Lepblun Genesis</p>
<p>Put i para u chinagi si Abrahan as Yu’us inagang gui’, “Abrahan!  Manoppi si Abrahan, “Listu yu’, ” Pues ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya, ya un hånåo para i tanu’ Moriah. Guennåo nai un ufresi gui’ kumu sakrifisiun masosonggi gi hilu’ i eksu’ ni para Hu fanu’i håo</p>
<p>Anai måttu siha gi lugåt ni sinangåni gui’ as Yu’us, mama’tinas si Abrahan åttat guennåo pues ha arekla i hayu gi hilu’ i attat. Dispues ha hakut i se’si’ para u punu’ i lahi-ña, låo i tentagu’ Yu’us inagang gui’ ginin i langit. “Abrahan, Abrahan!” Manoppi gui’, “Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as Yu’us. Sa’ ti un puni Yu’ ni mismu un guaiya na lahi-mu.” Anai manatan si Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’ i kinilu ya ha ufresi kumu sakrifisiun masosonggi, inlugåt di i lahi-ña.</p>
<p>I tentågu’ iSainaha ågang ta’lu ginin i langit si Abrahan ya ilek-ña: “Bai Hu fanhula giya Guåhu ha’ na maisa, Ha diklåra iSaina, ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trangkan i inimigun-ñiha; ya ginin siha, todu i nasion siha u fanmañodda’ bendision; todu esti sa’ put un osgi i tinago’-hu”.</p>
<p>I finu’ i Saina.</p>
<p>INEPPIN I SÅTMU                                                                           Ps 16, 5.8.9-10.11</p>
<p>R. (1) HÅGU I PATTEK-KU, O ASAINA.</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kun todu i tataotåo-hu gai kumfihånsa,</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>III</p>
<p>MINA’TRES NA TINAITAI                                                              Ex 14, 15 – 15, 1</p>
<p>Un tinaitai ginin i Lepblun Exodus</p>
<p>Ilek-ña iSainaas Moises, “Håfa na sigi ha’ håo umugung nu Guåhu” Sangåni i Israilitas siha ya u fansigi ha’ mo’na. Håtsa hulu’ i baston-mu ya un istira i kannai-mu gi hilu’ i tasi, na’adispatta i tasi gi talu’ kosa ki siña i Israilitas siha ma’upus i tasi gi hilu’ ånglu’ na tånu’. Ya bai Hu na’fanåguaguat mås i taotåo Ihipto ya u matattiyi i Israilitas siha. Atyu nai bai Hu risibi i gloria ginin as ‘Pharaoh’, todu i sindalu-ña, i kaleså-ña siha, yan i taotåo kalesa siha. I taotåo Ihipto siempri u matungu’ na Guåhu iSaina.”</p>
<p>I anghit Yu’us, ni gumigiha i linahyan Israilitas siha, humånåo ya malak i santattin i katdumi. I petput na homhum mapagåhis ni iståba gi sanme’na, humånåo lokkui’, ya malak i santatti gi entalu’ i taotåo Ihipto yan i Israilitas siha. Låo i mapagåhis mås humomhum ya ha chomma’ tulanotchi i linahyan tåotåo Ihipto na u fanhihut yan i Israilitas siha. Dispues ha istira si Moises huyung i kannai-ña gi hilu’ i tasi, ya iSainaHa na’guinaifi tulanotchi ni un metgut na månglu’ ginin i sanhaya ya umånglu’ i tasi. Anai esta i tasi madibidi, i Israilitas siha manmåtcha gi entalu’ i tasi ni anglu’, i hanum gi ambus bånda kalang mohun mandångkulu na lugan guma’.</p>
<p>I taotåo Ihipto mapetsigi ya matattiyi i Israilitas siha; todu i kabåyun ‘Pharaoh’, i kalesa yan i taotåo kalesa. Gi pupuengi, åntis di chatanmak, iSainaHa na’låmlam i mapagåhis ya Ha na’fanma’åñåo i sindålun Ihipto, dispues Ha na’fanmafñut i ruedan i kalesa siha ya kana’ ha’ ti siña mangiluluk.  Ennåo mina’ i taotåo Ihipto mañeha gi me’nan i Israilitas siha sa’ iSainamumumu put siha kontra i taotåo Ihipto.</p>
<p>Pues iSainaHa sangåni si Moises, “Istira huyung i kannai-mu gi hilu’ i tasi, ya u milalak i hanum tåtti ya u fantinampi i taotåo Ihipto, yan i kalesan-ñiha yan i taotåo kalesa siha.” Si Moises ha istira huyung i kannai-ña gi hilu’ i tasi, ya gi chatanmak, i tasi milalak tåtti gi rigulåt na tinadong-ña. Manmalålagu i taotåo Ihipto siha guatu gi tasi, anai iSainamamblinangku siha asta i talu’.  Ya anai milalak i hanum tåtti, mantinampi i kalesa siha yan i taotåo kalesa yan todu i sindålu ni tumattitiyi i Israilitas hålum gi tasi.  Ni unu giya siha umiskåpa.  Låo i Israilitas siha manmåtcha gi hilu’ i anglu’ na tånu’ gi entalu’ i tasi, ya i hanum kalang luga gi ambus bånda. Pues taiguini satbån-ña iSainani Israilitas siha ginin i fuetsan Ihipto guihi na ha’åni.  Anai mali’i’ ni Israilitas siha na manlalalacha’ gi kantun tåsi i manmåtai na tåotåo Ihipto ya mali’i’ i fuetsan iSainani Ha na’annuk kontra i taotåo Ihipto, manma’åñåo siha niSainaya manmanhonggi nu Guiya yan gi as Moises i tentago’-ña.</p>
<p>Dispues si Moises yan i Israilitas siha makånta esti na kånta para iSaina:</p>
<p>Bai hu kånta para iSaina, sa’ gloriosu manggånna Gui’;</p>
<p>Kabåyu yan kalesa Ha dåggåo huyung gi tasi.</p>
<p>I finu’ i Saina.</p>
<p>INEPPIN I SÅTMU                                                               Ex 15, 1-2,3-4.5-6.17-18</p>
<p>R. (1) NIHI TA KANTÅYI I SAINA,</p>
<p>SA’ HA NA’BINALUTAN GUI’ NI GLORIA.</p>
<p>Bai hu kantåyi iSaina, sa’ gloriosu manggånna Gui’,</p>
<p>kabåyu yan kalesa Ha dåggåo huyung gi tasi.</p>
<p>ISainai fuetsåk-ku yan ånimu-hu,</p>
<p>yan Guiya i satbadot-tu.</p>
<p>Guiya Yu’os-su, hu onra Gui’,</p>
<p>I Yi’us i tatå-hu, hu na’takkilu’ Gui’.</p>
<p>INEPPI…..</p>
<p>ISainagumegera,</p>
<p>Sainai na’ån-ña!</p>
<p>I kalesan Pharaoh yan i sindalu-ña Ha dåggåo huyung gi tasi,</p>
<p>i manmå’gas siha na ufisiåt-ña manmafondu gi Tasin Agaga’.</p>
<p>INEPPI…..</p>
<p>I milalak hånum mantinampi siha,</p>
<p>Manmafondu siha kalang åtchu’.</p>
<p>I agapa’ na kannai-mu,Asaina, mifuetsa,</p>
<p>I agapa’ na kannai-mu,Asaina, yumayamak i inimigu.</p>
<p>INEPPI…..</p>
<p>Un konni’ hålum siha i taotåo ni Un såtba,</p>
<p>Ya Un po’lu siha gi eksu’ i irensiåm-mu</p>
<p>I lugåt anai matåta’chung Håo,Asaina,</p>
<p>I santuåriu, ni mismu kannai-mu umistapblesi.</p>
<p>ISainau fanggubetna para todu i manaihinekkuk na tiempu.</p>
<p>INEPPI…..</p>
<p>IV</p>
<p>MINA’KUÅTTRU NA TINAITAI                                                 Is 54, 5-14</p>
<p>Un tinaitai ginin i Lepblun i Prufeta as Isaias</p>
<p>Atyu i mama’asaguå-mu Guiya muna’huyung håo;</p>
<p>i na’ån-ña iSainani ehetsito siha;</p>
<p>I nana’librem-mu Guiya i Unu ni Såntus giya Israhet,</p>
<p>ma’å’gang Gui’ Yi’us todu i tanu’.</p>
<p>Ina’agang håo as Yu’us tåtti,</p>
<p>kalang i asagua ni mayuti’ yan pininiti espiritu-ña,</p>
<p>I palåo’an uma’asagua gi hiniben-ña dispues mayuti’,</p>
<p>ilek-ña i Yi’os-mu.</p>
<p>Hu yuti’ñaihun håo un ratu,</p>
<p>låo bai Hu konni’ håo tåtti yan bula kariñu.</p>
<p>Gi un mumentu na linalalo’-hu,</p>
<p>Hu nå’na’ i matå-hu ginin hagu;</p>
<p>Låo muma’åsi’ Yu’ nu hågu ginin i taddung na guinaiyak-ku,</p>
<p>ilek-ña iSaina, i nana’librem-mu.</p>
<p>Para guåhu kalang i ha’ånin Noah esti,</p>
<p>anai manhula Yu’ na i hanum Noah</p>
<p>ni ngai’an ta’lu na u na’dilubiu i tanu’;</p>
<p>Pues manhula Yu’ na ti bai Hu lalålu’ nu hågu,</p>
<p>patsino bai lalåtdi håo.</p>
<p>Maseha u fañuha i sabåna siha gi sagan-ñiha</p>
<p>ya u fanmayengyung i eksu’ siha,</p>
<p>ni ngai’an nai un diningu ni guinaiya-ku</p>
<p>pat u mayengyung i kuntratå-hu pås,</p>
<p>ilek-ña iSaina, ni gai ma’asi’ nu hågu.</p>
<p>O hågu ni mamadedesi, pinakyu yan tåya’ kunsuelu-mu,</p>
<p>bai Hu fa’tinas i chalån-mu siha ni ‘carnelians’,</p>
<p>yan i haligin i gimå’-mu ni ‘sapphires’;</p>
<p>Bai Hu fa’tinas i sagå-mu gumera ni ‘rubies’,</p>
<p>i trangkåm-mu ni kriståt,</p>
<p>yan todu i ligan gimå’-mu ni mangguaguan na åtchu’.</p>
<p>Todu i famagu’on-mu lalåhi u famfinanå’gui niSaina,</p>
<p>ya u dångkulu i pås i famagu’on-mu.</p>
<p>Un ma’istapblesi gi tininas,</p>
<p>chågu’ ginin i mina’å’ñåo na un maså’pit,</p>
<p>anai ti siña måttu i distrosu giya hågu.</p>
<p>I finu’ i Saina.</p>
<p>INEPPIN I SÅTMU                                                               Ps 30, 2. 4. 5-6, 11-12. 13</p>
<p>R.  BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña;</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,Asaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>Asaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>V</p>
<p>MINA’SINGKU NA TINAITAI                                                        Is 55, 1-11</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña i Saina:</p>
<p>Todu hamyu ni manmå’hu,</p>
<p>fanmåttu gi hanum!</p>
<p>Hamyu ni tåya’ salåppi’-miyu,</p>
<p>fanmåttu, risibi i grånun trigu ya en fañotchu;</p>
<p>Fanmåttu, sin en fanmanapåsi, sin gåstu,</p>
<p>fanggimin binu yan letchi!</p>
<p>Sa’ håfa na en gagasta i salåppi’-miyu gi ti manmamakannu’;</p>
<p>i suetdun-miyu gi atyu i ti siña muna’fansatisfetchu hamyu?</p>
<p>Ekkunguk yu’ ya siempri mañotchu hamyu måolik,</p>
<p>ya siempri gefsaga lina’la’-miyu.</p>
<p>Fanekkunguk yan fanmamaila’ tåotåo-hu,</p>
<p>fanmåttu giya Guåhu ya en fanggai lina’la’.</p>
<p>Bai Hu rinueba yan hamyu i taihinekkuk na kuntråta,</p>
<p>ya bai nå’i hamyu ni bendision ni Hu prumeti si David.</p>
<p>Hu na’må’gas gui’ para u dirihi i nasion siha,</p>
<p>yan ginin guiya na Hu fa’nu’i siha ni fuetsåk-ku.</p>
<p>Siempri en agang ottru nasion siha:</p>
<p>ni ginin un tiempu ti matungu’ hamyu,</p>
<p>låo på’gu siempri manmalålagu guatu giya hamyu para u fañåonåo!</p>
<p>Guåhu iSaina, i Yi’us-miyu, i santus na Yu’us Israhet,</p>
<p>Guåhu bai Hu na’fanmasusedi esti siha;</p>
<p>bai Hu nå’i hamyu onru yan gloria.</p>
<p>Bira hamyu guatu giSainayan tåyuyut Gui’,</p>
<p>sa’ hihut Gui’ på’gu.</p>
<p>I manailayi u ma tulaika i lina’la’-ñiha</p>
<p>ya u ma bira hinassun-ñiha.</p>
<p>Sedi na u ma bira siha guatu giSaina,i Yi’os-ta;</p>
<p>yo’asi’ Gui’ yan listu man’asi’i.</p>
<p>Ilek-ña iSaina, “Ti parehu i hinassok-ku yan i hinassun-miyu,</p>
<p>yan i che’cho’-hu ti parehu yan i che’chu’-miyu.</p>
<p>“Taimanu ha’ tinakkilo’ña i langit gi hilu’ tånu’,</p>
<p>taiguennåo ha’ tinakkilo’ña i bidå-hu yan i hinassok-ku ki hamyu.</p>
<p>“I fino’-hu kalang niebi yan uchan</p>
<p>ni mafåttu ginin i langit para u rega i tanu’.</p>
<p>Nina’dådangkulu i tinanum</p>
<p>ya ha na’guaguaha simiya para matånmi para nengkannu’.</p>
<p>Taiguennåo ha’ lokkui’ i palabrås-su</p>
<p>ti u måhñåo chumo’gui håfa planu-hu;</p>
<p>siempri ha cho’gui todu i malago’-hu para u cho’gui.</p>
<p>I finu’ i Saina.</p>
<p>INEPPIN I SÅTMU                                                                           Is 12, 2-3.4.5-6</p>
<p>R (3)    UN MAGUF MANLUPUK HÅNUM GI BE’BU’ SATBASION.</p>
<p>Hunggan si Yu’us satbadot-tu;</p>
<p>siguru yu’ yan ti ma’åñåo yu’.</p>
<p>Ginin iSainana metgut yan båtbaru yu’,</p>
<p>yan Guiya i satbadot-tu.</p>
<p>Siempri maguf håo manlupuk hånum</p>
<p>gi fontin satbasion.</p>
<p>INEPPI…..</p>
<p>Nå’i gråsia iSaina, tuna i na’ån-ña;</p>
<p>na’matungu’ i bidå-ña siha gi nasion,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Kantåyi tinina iSainaput i gloriosu na che’cho’-ña;</p>
<p>na’matungu’ esti gi todu i tanu’ siha.</p>
<p>Essalåo kun minaguf, O siudån Sion,</p>
<p>sa’ gaigi giya hågu i ma’gas</p>
<p>Guiya ni Såntus ginin Israhet!</p>
<p>INEPPI…..</p>
<p>VI</p>
<p>MINA’SAIS NA TINATAI                                                                Bar 3, 9-15. 32 – 4, 4</p>
<p>Un tinaitai ginin i Lepblun i Prufeta as Baruch</p>
<p>O Israhet, ekkunguk i tinago’-hu siha para lumå’la’:</p>
<p>ekkunguk, ya en kumprendi håfa kumeke’ilekña tiningu’!</p>
<p>Sa’ håfa, Israhet,</p>
<p>na manggaigi hamyu gi tanu’ i inimigun-miyu,</p>
<p>mambihu ha’ hamyu gi istrangheru na tånu’,</p>
<p>Mañåsåonåo hamyu gi inapplacha’ i manmåtai,</p>
<p>manmatufung hamyu yan atyu siha i manhånåo para i sampapa’ na tånu’?</p>
<p>En yiti’ i trongkun i tinemtum!</p>
<p>Yanggin mohun en dalalaki i chalan Yu’us,</p>
<p>mañåsaga hamyu på’gu gi taihinekkuk na pås.</p>
<p>Kesodda’ månu nai gaigi i tiningu’, månu nai gaigi i minetgut,</p>
<p>månu nai gaigi i kinemprendi, ya en tingu’</p>
<p>månu nai gaigi i anåkku’ na lina’la’,</p>
<p>anai gaigi i kandit i attaduk, yan pås.</p>
<p>Håyi sumodda’ anai sumåsaga i tinemtum,</p>
<p>håyi esta humåtmi ennåo na tesoru?</p>
<p>Atyu i tumungu’ todu i kosas siha Ha tungu’ gui’;</p>
<p>esta Ha kumprendi ni titanos-ña.</p>
<p>Esta Ha istapblesi i tanu’ para todu i tiempu,</p>
<p>ya Ha na’bula gui’ ni atyu siha i kuåttru patas-ñiha na gå’ga’;</p>
<p>Ha tågu’ i inina ya inesgi,</p>
<p>Ha ågang ya manlålåolåo inekkunguk Gui’;</p>
<p>I puti’un siha gi sagang-ñiha</p>
<p>manmañiñila’ yan manmamaguf;</p>
<p>Yanggin ha ågang siha, manmanoppi, “Estigui’ ham!”</p>
<p>manmañiñila’ yan manmamaguf para i Muna’huyung siha.</p>
<p>Taiguennåo i Yi’os-ta;</p>
<p>tåya’ ottru para ma’akumpåra yan Guiya:</p>
<p>Esta Ha midi todu i tiningu’,</p>
<p>ya Ha nå’i si Jacob, i tentago’-ña,</p>
<p>si Israhet, i kiridu na lahi-ña.</p>
<p>Desdi ennåo na tiempu umannuk Gui’ gi tanu’,</p>
<p>yan kalalamtin gi halum tåotåo.</p>
<p>Guiya i lepblun i tinagu’ Yu’us siha,</p>
<p>i lai ni dinidira para todu i tiempu;</p>
<p>Todu i mañechettun giya Guiya siempri manlå’la’,</p>
<p>låo u fanmåtai atyu siha i yumuti’ Gui’.</p>
<p>O Jacob, bira håo ya un risibi Gui’:</p>
<p>famokkat gi kandet-ña para guatu gi mina’lak.</p>
<p>Cha’-mu e’ena’i ottru ni gloriå-mu,</p>
<p>pat i pribilehu-mu para i istrangheru na tåotåo.</p>
<p>O Israhet, manmabendisi hit;</p>
<p>sa’ ta tungu’ atyu i na’maguf para si Yu’us!</p>
<p>I finu’ i Saina.</p>
<p>INEPPIN I SÅTMU                                                                           Ps 19, 8.9.10.11</p>
<p>R. (Jn 6,69)  ASAINA, GIYA HÅGU NAI GAIGI</p>
<p>I FINU’ I TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason;</p>
<p>Klåru i minandan iSaina,</p>
<p>Ha na’lele’an i áttaduk .</p>
<p>INEPPI…..</p>
<p>Gåsgas i mina’å’ñåo giSaina,</p>
<p>mesngun para todu i tiempu;</p>
<p>I etdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat</p>
<p>pat i miet ni ginin i chenchun.</p>
<p>INEPPI…..</p>
<p>VII</p>
<p>MINA’SIETTI NA TINAITAI                                                                       Ez 36, 16-28</p>
<p>Un tinaitai ginin i Lepblun i Prufeta as Ezekiel</p>
<p>Ha kuentusi yu’ iSainaya ilek-ña, “Låhi, anai mañåsaga i Israilitas gi tanu’-ñiha, mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’ put i manmamunu’ siha tåotåo guihi na tånu’ yan ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha, ya Hu chalapun siha gi manistrangheru na tånu’. Maseha manmalak månu mana’båbaba i santus na na’ån-hu gi todu i hinanao-ñiha. “Intonsis, nå’i i ManIsrailitas ni esti na nutisia ginin Guahu, i Mås Takkilu’ naSaina: Esti i para bai cho’gui åhi’ ti put hamyu ni ManIsrailitas, låo put i santus na na’ån-hu, ni en disonra gi todu i tanu’ siha ni en hanågui. Anai Hu fa’nu’i i nasion siha ni sinantus i ma’gas na na’ån-hu — i na’an ni en disonra gi entri siha — pues taiguennåo na siempri u matungu’ na Guåhu iSaina. Guåhu, i Mås Takkilu’ naSaina, esta kumuentus. Bai Hu usa hamyu para bai fa’nu’i i nasion siha na såntus Yu’. Bai Hu konni’ hamyu tåtti ginin todu i nasion yan tånu’ siha para guatu gi tanu’-miyu mismu. Bai Hu såtpi hamyu ni gasgas na hånum ya en fangåsgas ginin i manapplacha’-miyu put i yi’us i manpagånu yan todu i pumalu siha ni muna’fanapplacha’ hamyu. Bai Hu nå’i hamyu nuebu na kurason yan hinassu. Bai Hu na’suha i mahettuk kalang åtchu’ na kurason-miyu ya bai nå’i hamyu ubidenti na kurason. Bai Hu po’luyi hamyu ni espiritu-hu para u na’siguru na en dalalaki i lai siha yan i tinagu’ ni Hu nå’i hamyu. Intonsis taiguini na siempri en fanlå’la’ gi tanu’ ni Hu nå’i i mañainan-miyu. Hamyu para tåotåo-hu, yan Guåhu para Yu’us-miyu.</p>
<p>I finu’ i Saina.</p>
<p>INEPPIN I SÅTMU                                                               Ps 42, 3. 5; 43, 3. 4</p>
<p>Yanggin guaha para u matakpångi, usa esti.</p>
<p>R.(Ps 42, 2)     TAIGUIHI I BINÅDU NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU, O YU’US.</p>
<p>Måma’-hu yu’ nu Hågu, O Yu’us, i lala’la’ na Yu’us.</p>
<p>Ngai’an nai siña yu’ humånåo para bai hu li’i’ i matan Yu’us?</p>
<p>INEPPI…..</p>
<p>Anai såonåo yu’ gi likåo yan i linahyan,</p>
<p>Humånåo yu’ yan siha para i gima’ Yu’us,</p>
<p>Gi halum a’gang na essalåo agradesimentu,</p>
<p>yan i tropa ni mangguguput.</p>
<p>INEPPI…..</p>
<p>Na’fåttu i ininå-mu yan i minagahet-mu,</p>
<p>ya siha u isgaihun yu’</p>
<p>Yan konni’ yu’ para i santus na sabanå-mu,</p>
<p>anai sumåsaga Håo.</p>
<p>INEPPI…..</p>
<p>Ya bai hu fåttu gi attat Yu’us,</p>
<p>gi as Yu’us, i muna’mamaguf yu’.</p>
<p>Pues bai hu tuna Håo ni håtpa,</p>
<p>O Yu’us, Yu’os-su!</p>
<p>INEPPI…..</p>
<p>INEPPIN I SÅTMU                                                               Ps 51, 12-13.14-15.18-19</p>
<p>Yanggin tåya’ para u matakpångi, usa esti.</p>
<p>R. (12)     O YU’US, FA’TINAS UN GÅSGAS NA KURASON GIYA GUÅHU.</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu,</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u ma bira siha i mani’ísao guatu giya Hågu.</p>
<p>INEPPI…..</p>
<p>Sa’ ti Un diseseha sakrifisiu;</p>
<p>masosonggi na inifresi ti Un aksepta.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’-mu chata’atan i mañotsut yan humitdi na kurason.</p>
<p>INEPPI…..</p>
<p>EPISTULA                                                                                                                 Rm 6, 3-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:  Siguru na en tingu’ ha’ na anai manmatakpångi hit gi dinañña’ yan i Kristo Jesus, manmatakpångi hit gi dinañña’ yan i finatai-ña.  Intonsis, ginin i manmatakpanget-ta manmahåfut hit yan Guiya yan mañåonåo hit gi finatai-ña, kosa ki, taimanu ha’ na mana’lå’la’ ta’lu i Kristo ginin i finatai ginin i gloriosu na nina’siñan i Tata, taiguennåo ha’ na hita lokkui’ siña manlå’la’ gi nuebu na lina’la’.</p>
<p>Ya put i esta manunu hit yan Guiya put i mamparehu hit manmåtai yan Guiya, pues taiguennåo ha’ lokkui’ na siempri manunu hit yan Guiya yanggin mana’fanlå’la’ hit ta’lu parehu yan Guiya. Ya ta tungu’ na atyu i bihu na påtti giya hita esta måtai yan i Kristo gi kilu’us, kosa ki i fuetsan i i’isao na påtti giya hita u ma distrosa, ya båsta hit manisklåbun i isao.  Sa’ yanggin måtai i taotåo ennåo nai masosotta gui’ ginin i fuetsan i isao. Ya put i esta manmåtai hit yan i Kristo, ennåo na ta honggi na siempri lokkui’ manlå’la’ hit yan Guiya.  Sa’ ta tungu’ na esta mana’lå’la’ ta’lu i Kristo ginin i finatai ya ti u måtai ta’lu—ti u fanggubetna i finatai ta’lu giya Guiya. Intonsis, put i måtai Gui’, tåya’ esta fuetsåñ-ña i isao giya Guiya; ya på’gu nai låla’la’ Gui’ gi dinañña’ yan si Yu’us. Gi etmismu manera na debi di en kunsideranmaisa hamyu kumu esta manmåtai, era gi isao na bånda, låo manlåla’la’ hamyu gi dinañña’ yan Yu’us ginin i Kristo Jesus.</p>
<p>I finu’ i Saina.</p>
<p>INEPPIN I SÅTMU                                                                           Ps 118, 1-2, 16-17, 22-23</p>
<p>(R)  ÅLELUIA, ÅLELUIA, ÅLELUIA</p>
<p>Nå’i gråsia iSaina, sa’ måolik Gui’,</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk:</p>
<p>” I ginefli’i’ Yu’us dinidira todu i tiempu.”</p>
<p>INEPPI ……</p>
<p>I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI ……</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI ……</p>
<p>C</p>
<p>IBANGHELIU                                                                                               Lk 24, 1-12</p>
<p>+  Un tinaitai ginin i santu ibangheliu sigun i tinigi’ San Lucas</p>
<p>Gi primet diha gi simåna, gi chatanmak, manmåttu i famalåo’an gi naftan manmañuñuli’ påopåo ni mana’listu.   Masodda’ na mana’galilik tåtti i atchu’ ni iståba gi entrådan i naftan; låo anai manhålum gi naftan, ti ma sodda’ i tataotåo i Saina as Jesus.   Mientras ma kekehassu håfa esti sa’ nina’fanlachi hinassun-ñiha, umannuk gi uriyan-ñiha dos låhi ni låmlam magagun-ñiñiha.   Manekkun påpa’ gi edda’ sa’ nina’fansen ma’å’ñao siha.  Mansinangåni ni lalåhi:  “Håfa na en ispipiha Gui’ ni låla’la’ gi entalu’ i manmåtai?   Taigui Gui’ guini; esta mana’lå’la’ Gui’ ta’lu.  Hassu ha’ håfa ilek-ña nu hamyu anai iståtaba Gui’ giya Galileha—na i Lahin i Taotåo debidi u ma’intreganñaihun guatu gi kannai i mani’isao na tåotåo, ya u maklåba, ya gi mina’tres dihas u lå’la’ ta’lu.”  Ya mahassu i sinangån-ña si Jesus.   Pues mabira siha tåtti ginin i naftan ya ma’anunsia gi Onsi na mandisipulu yan i pumalu siha.   I famalåo’an siha era si Maria Magdalena, Joanna, yan si Maria i nanan Santiago; siha yan i ottru famalåo’an lokkui’ masangåni i manapostulis, låo i istorian-ñiha kalang tåya’ kumeke’ilekña ya ti manmalagu’ manmanhonggi. Intonsis, kahulu’ si Pedro ya malågu guatu gi naftan.  Numehung påpa’ låo tåya’ lini’e’-ña fuera di i balutan.  Pues humånåo tåtti gi gima’ sen manman put i håfa masusedi.</p>
<p>I Ibangheliun i Saina.</p>

        </section>
        <hr>
        
        <section>
        <h1>BETNIS SÅNTUI Pinadesin i Saina</h1>
        <p><strong>Date:</strong> April 18, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/betnis-santui-pinadesin-i-saina-3/<p>
        <p>ABC</p>
<p>FINENI’NA NA TINAITAI                                                               Is 52, 13–53, 12</p>
<p>Un tinaitai ginin i Lepblun i Prufeta as Isaias</p>
<p>Atan ha’, sa’ siempri u gefsaga i tentago’-hu,</p>
<p>siempri u makåhat hulu’ takkilu’ yan u ma’onra.</p>
<p>Maseha meggai nina’fanmanman anai mali’i’ Gui,</p>
<p>mana’disfiguråo i matå-ña kalang ti tåotåo,</p>
<p>Pues taiguennåo siempri nina’fanmanman i linahyan tåotåo nu Guiya,</p>
<p>manrai siha kana’ ha’ ti siña manguentus;</p>
<p>Para atyu siha i ti manmasangåni siempri u mali’i’,</p>
<p>todu atyu siha i ti humunguk siempri u mahahassu.</p>
<p>Håyi para u hinenggi håfa hiningok-ta?</p>
<p>Håyi mana’tungu’ ni kannai iSaina?</p>
<p>Dumångkulu hulu’ kalang un dinekku’ tinanum gi me’nå-ña,</p>
<p>kalang un sinisu gi anglu’ na tånu’;</p>
<p>Tai diknidåt Gui’ para u bensi hit umatan Gui’,</p>
<p>tåya’ atanun giya Guiya para u hålla hit guatu.</p>
<p>Machatli’i’ Gui’ yan masuhåhayi ni taotåo siha,</p>
<p>Un lahi ni mamadedesi, yan påyun maså’pit,</p>
<p>Matåtampi i matan-ñiha i taotåo ginin Guiya,</p>
<p>madispresia Gui’ yan tai onru.</p>
<p>Låo i isåo-ta siha Ha kåkatga,</p>
<p>ya Ha susungun todu i pinadisi-ta,</p>
<p>ya hita pine’lot-ta na makastitiga Gui’,</p>
<p>kalang unu ni kinastiga yan nina’takpapa’ as Yu’us.</p>
<p>Låo malånsa Gui’ put i linachi-ta</p>
<p>mayokyuk Gui’ put i isåo-ta;</p>
<p>Gaigi giya Guiya i kastigu ni numåna’i hit kinabålis,</p>
<p>ginin i masaolak-ña na manhomlu’ hit.</p>
<p>Manabak hit todu kalang kinilu,</p>
<p>kadakuåt kunsu hinanåo-ña;</p>
<p>Låo iSainaHa po’lu gi hilo’-ña</p>
<p>todu i isåo-ta.</p>
<p>Maskiseha mamattråta, mano’osgi ha’ Gui’</p>
<p>ya ti Ha baba i pachot-ña;</p>
<p>kalang i patgun kinilu ni makokonni’ para u mapunu’</p>
<p>patsino i kinilu gi me’nan i manmandådasai</p>
<p>mamatkikilu ha’ Gui’ ya ti Ha baba i pachot-ña.</p>
<p>Inatditi yan makundena yan makonni’ Gui’,</p>
<p>ya håyi mohun para u hinahassu put i destinu-ña?</p>
<p>Anai machåppak Gui’ ginin i tanu’ i manlåla’la’,</p>
<p>ya mapunu’ put isao tåotåo</p>
<p>Manå’i Gui’ naftån-ña gi entalu’ i manailayi</p>
<p>yan para mahafot-ña manå’i Gui’ gi entalu’ i mambåba fina’tinas-ñiha,</p>
<p>Maskiseha tåya’ båba fina’tinås-ña</p>
<p>patsino ti mandagi.</p>
<p>(Låo nina’maguf iSainapara u finigis Gui’ ni pinadesi.)</p>
<p>Yanggin Ha nå’inñaihun i lina’lå’-ña para inifresin i isao,</p>
<p>siempri Ha li’i’ i tinatten-ña gi anåkku’ na lina’lå’-ña,</p>
<p>ya i minalagu’ iSainau makumpli ginin Guiya.</p>
<p>Sa’ put i pinadisi-ña</p>
<p>siempri Ha li’i’ i kandit gi mina’lak i ha’åni;</p>
<p>Meggai para u mana’fanggåsgas,</p>
<p>Ginin i pinadesin i tentago’-hu,</p>
<p>ya Guiya para u kinatga i isao-ñiha.</p>
<p>Pues put ennåo na bai hu nå’i Gui’ ni irensiån-ña entri i manakkilu’,</p>
<p>ya Guiya para u dibidi i ginanna siha entri i manmetgut,</p>
<p>Sa’ Ha intregan maisa Gui’ gi finatai</p>
<p>ya matufung Gui’ entri i manailayi siha;</p>
<p>Ya Guiya para u fininas i isao meggai siha na tåotåo,</p>
<p>ya u ganåyi siha inasi’i ginin i isao-ñiha siha.</p>
<p>I finu’ i Saina.</p>
<p>INEPPIN I SÅTMU                                                               Ps 31, 2.6.12-13.15-16.17. 25</p>
<p>R.   (Lk 23,46)  TÅTA, GI KANNAI-MU NAI HU INTREGA I HA’ANI-HU.</p>
<p>Giya Hågu,Asaina, nai lumilihing yu’;</p>
<p>cha’-mu yu’ muna’mana’mamåmahlåo.</p>
<p>Gi tininås-mu akudi yu’.</p>
<p>Gi kannai-mu nai hu intrega i espiritu-hu;</p>
<p>siempri Un  na’libri yu’,Asaina, O fi’et na Yu’us.</p>
<p>INEPPI…..</p>
<p>Para i maninimigu-hu siha, una kosa yu’ ni na’bubu,</p>
<p>na’chalik yu’ para i bisinu-hu siha, yan na’ma’ñåo yu’ para i manamigu-hu;</p>
<p>manmalålagu ginin guahu i lumi’i’ yu’ gi chalan.</p>
<p>Mamaleffanñaihun yu’ kalang atyu siha i ti manmahahassu na manmåtai;</p>
<p>kalang yu’ un måffak nå’yan.</p>
<p>INEPPI…..</p>
<p>Låo gaigi i inangukkok-ku giya Hågu,Asaina;</p>
<p>ilek-ku, “Hågu i Yi’os-su.”</p>
<p>Gi kannai-mu nai gaigi i uttimok-ku, na’libri yu’</p>
<p>ginin i gine’tin i maninimigu-hu, ginin i kannai i pumetsisigi yu’.</p>
<p>INEPPI…..</p>
<p>Na’ma’lak i matå-mu gi tentago’-mu;</p>
<p>gi mina’ase’-mu na’libri yu’.</p>
<p>Na’fambåtbaru hamyu yan na’famfitmi i kurason-miyu,</p>
<p>todu hamyu ni manmanangokku giSaina.</p>
<p>INEPPI…..</p>
<p>SIGUNDU NA TINAITAI                                                     Heb 4, 14-16; 5, 7-9</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa. Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai.  Ya put i humitdi yan dibotu Gui’, hininguk Gui’ as Yu’us.  Låo maseha Lahin Yu’us Gui’, umetyak manosgi ginin i pinadisi-ña.  Anai mafa’tinas Gui’ kumu i mås prifektu, humuyung Gui’ mama’ i hali’ i taihinekkuk na satbasion para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                                                   Jn 18, 1–19, 42</p>
<p>Betsikulu åntis di i IbangheliuPhil 2, 8-9</p>
<p>Ha na’humitdi Gui’ i Kristo, ubidenti Ha aksepta kuntodu i finatai, i finatai gi kilu’us.  Ya put esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha.</p>
<p>I Pinadesin i Saina-ta as Jesukristo sigun gi tinigi’ San Juan</p>
<p>Humånåo si Jesus yan i mandisipulu-ña para i ottru båndan i Kannat Kidron. Gaigi guennåo un hatdin ya humålum si Jesus yan i mandisipulu-ña.  Kuntodu si Judas (atyu i para u inintrega Gui’) ha sen tungu’ atyu na lugåt sa’ sessu si Jesus manasodda’ guihi yan i mandisipulu-ña.  Ha konni’ si Judas i sindålu siha yan kuntodu i guåtdia siha ni manå’i gui’ ni manmå’gas mamåli’ yan i MamFarisehu, ya manmåttu guihi manmañuñuli’ fållut, háchon yan åtmas.  Ya kumu si Jesus Ha tungu’ håfa para u masusedi, humånåo mo’na ya ilek-ña nu siha.  “Håyi malagu’-miyu?  Manmanoppi siha, “Si Jesus, tåotåo Nasaret.  Manoppi si Jesus, “Guåhu Gui’.  (Si Judas, atyu i para u inintrega Gui’, iståba guennåo yan siha.)  Anai ilek-ña si Jesus  nu siha, “Guåhu Gui’,” mañeha dididi’ pues mamoddung påpa’ gi tanu’.  Pues si Jesus Ha faisin siha ta’lu, “Håyi malagu’-miyu?” Maripiti ta’lu, “Si Jesus, tåotåo Nasaret.”  Ilek-ña si Jesus, “Esta Hu sangåni hamyu na Guåhu Gui”’.  Yanggin Guåhu malagu’-miyu, na’fanhånåo esti siha i pumalu.  (Esti put i para u makumpli i sinangån-ña, “Tåya’ Hu na’falingu ni unu ginin atyu siha i Un nå’i Yu’.”)  Intonsis si Simon Pedro, ni mañuñuli’ såpbli, ha laknus ya ha tåga’, ha utut i agapa’ na talangan i sitbentin i Mås Må’gas Påli’. (I na’an esti na tentågu’ si Malchus.)  Atyu na ilek-ña si Jesus as Pedro, “Po’lu tåtti gi baina i sapblem-mu. Ada ti para Hu gimen i kålis ni Ha nå’i Yu’ si Tåta?”</p>
<p>Atyu nai i sindålu yan i guåtdian Hudihos siha ma’aresta ya magoddi’ Gui’.  Makonni’ Gui’ finene’na guatu gi as Annas, i suegrun Caiaphas, i Mås Må’gas Påli’ guennåo na såkkan.  Si Caiaphas prumoponi gi ManHudihos ni bintåha na un låhi u måtai para i taotåo siha.</p>
<p>Si Simon Pedro yan ottru disipulu matattiyi hihut si Jesus.   Esti na disipulu era tiningu’ ni Mås Må’gas Påli’, sumisiha yan si Jesus asta i kabiseran i kottin i Mås Må’gas Påli’ mientras tumotohgi si Pedro gi trångka.  Humuyung esti na disipulu ni tiningu’ ni Mås Må’gas Påli’ ya ha kuentusi fine’na i palåo’an ni iståba gi fi’un i trångka, ya dispues ha konni’ hålum si Pedro.  Esti na muchåcha ni pumupulan i trångka, ha faisin si Pedro, “Ada ti unu håo gi mandisipulun esti na tåotåo?” Manoppi gui’, “Åhi’. Ti guåhu.”  Mumanenghing i puengi, pues i sitbenti yan i sindålu siha ni manotohgi guennåo manmanotngi guåfin kåtbun put para u na’fanmaipi siha. Si Pedro dispues umarima guatu guennåo para u na’maipi gui’.</p>
<p>I Mås Må’gas Påli’ ha kuestiona si Jesus, finene’na put i mandisipulu-ña dispues put i finana’guegue-ña.  Ineppi gui as Jesus, ilek-ña, “Kumuentus Yu’ pupblikamenti para maseha håyi malagu’ umékkunguk.  Mama’nåna’gui Yu’ gi sinagoga yan gi templu anai mane’etnun i ManHudihos. Tåya’ sikretu put atyu siha i Hu sångan.  Sa’ håfa na un kuestiotiona Yu’? Kuestiona atyu siha i humunguk i fino’-hu siha. Naturåt siempri u matungu’ håfa siha sinangån-hu.”  Gi esti na ineppen-ña, i guåtdia ni tumotohgi gi uriya ha patmåda i fasu-ña. Ya ilek-ña, “Ada taiguennåo para oppem-mu nu i Mås Må’gas Påli’?”  Manoppi si Jesus, “Yanggin guaha lachi sinangån-hu laknus prueba, låo yanggin magåhit i fino’-hu, sa’ håfa na un patmåda Yu’?”  Si Annas dispues ha na’makonni’ Gui’, magogoddi guatu gi as Caiaphas, i Mås Må’gas Påli’.</p>
<p>Mientras manmasusesedi todu esti, iståba si Pedro na tumotohgi yan i sindålu yan i sitbenti siha ya ha na’mamaipi gui’. Pues ilik-ñiha nu guiya, “Ada ti unu håo lokkui’ gi mandisipulu-ña?”  Mandagi gui’, ya ilek-ña, “Åhi’!”  Unu gi sitbentin i Mås Må’gas Påli’ ni pumarentis yan atyu na tåotåo i initut talanga-ña as Pedro, inaguaguåti ya ilek-ña, “Låo ada ti hu li’i’ håo yan Guiya gi hatdin?”  Mandagi ta’lu si Pedro. Ya gi atyu na mumentu umo’o’ i gåyu’.</p>
<p>Gi chatanmak makonni’ si Jesus ginin as Caiaphas para i ‘praetorium’. Ti manhålum siha gi ‘praetorium’ sa’ para mungnga na u fanapplacha’ para i sirimonias anai para u makånnu’ i senan Påsgua.  Pues si Pilåto humånåo humuyung giya siha. Ya ha kuestiona, “Håfa na keha’ chinili’-mimiyu mågi kontra esti na tåotåo?”  Manmanoppi siha, “Yanggin mohun ti kriminåt Gui’, ti bai in intrega Gui’ mågi giya hågu.”  Gi esti, ilek-ña si Pilåto, “Sa’ håfa na ti en kenni’ Gui’ ya en sintensia sigun gi lai-miyu?”  Manmanoppi i ManHudihos, “Ti manmasedi ham manna’mapunu’ ni håyi.”  (Masusedi esti put para u makumpli i finu’ Jesus anai Ha sångan håfa taimanu para finatai-ña.)   Ha bira gui’ hålum si Pilåto gi ‘praetorium’ ya ha na’ma’ågang si Jesus. Finaisin Gui’ as Pilåto, “Ada Hågu i Rai i ManHudihos?’  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?”  Manoppi si Pilåto, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu. Håfa bidå-mu?”  Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.” Put esti, ilek-ña si Pilåto, “Pues intonsis na rai Håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit. Ya maseha håyi ni ha kumetin maisa gui’ gi minagåhit ha huhunguk i bos-su.”  Ilek-ña si Pilåto, “Minagåhit!  Håfa kumekke’ilekña ennåo?”</p>
<p>Dispues di ennåo na sinangån-ña si Pilato, humuyung gui’ ta’lu ya ilek-ña nu i ManHudihos: “Tåya’ sinedda’-hu isao kontra esti na tåotåo.  Fanmanhassu na sigun gi kustumbrin-miyu, hu suttåtayi hamyu unu gi durantin i tiempun Påsgua. Kåo manmalagu’ hamyu na bai hu sotta i Rai i ManHudihos?”  Manessalåo siha, “Si Barabbas malagu’-måmi, ti esti na tåotåo!” (Insurektu si Barabbas.)</p>
<p>Dispues si Pilåto ha konni’ Gui’ ya ha na’masåolak.  I sindålu siha manmanufuk kuronan låktus ya mapega gi ilu-ña, dispues mana’kinapa ni kulot lila.  Manarima guatu giya Guiya ya sigi di mapatmåda Gui’, ilik-ñiñiha, “Masaluda Håo, Rai i ManHudihos!”  Humuyung ta’lu si Pilåto ya ilek-ña ni linahyan tåotåo, “Atan ha’, sa’ bai hu konni’ Gui’ huyung ta’lu put para en tingu’ na ti mañodda’ yu’ isao giya Guiya.”  Anai humuyung si Jesus kinirorona ni kuronan låktus yan i kåpan lila, ilek-ña si Pilåto nu siha, “Atan Gui’!”  Gigun ha’ mali’i’ Gui’ ni manmå’gas mamåli’ yan i guatdian i templu siha manessalåo, “Atåni Gui’ gi kilu’us!  Atåni Gui’ gi kilu’us!”</p>
<p>Pues ilek-ña si Pilåto, “Kenni’ Gui’ ya hamyu en atåni gi kilu’us, ti mañodda’ yu’ isao kontra Guiya.”  Manmanoppi i ManHudihos, “Guaha lai-måmi ya sigun gi atyu na lai debidi u måtai sa’ hafa’lahin Yu’us Gui’.”  Anai ha hunguk si Pilåto esti na sinangan, mås ma’å’ñåo gui’.  Ha bira gui’ hålum gi ‘praetorium’ ya ilek-ña as Jesus, “Ginin manu Håo mågi?”  Ti ineppi gui’ as Jesus.  Pues finaisin Gui’ as Pilåto, “Un rinunsia Håo kumuentusi yu’?  Ada ti Un tungu’ na guaha fuetsåk-ku para bai hu sotta Håo yan para bai hu na’ma’atåni Håo gi kilu’us?”  Manoppi si Jesus, “Tåya’ fuetsåm-mu kontra Guåhu yanggin ti manå’i håo ginin i langit. Atyu mina’ i umintrega Yu’ mågi giya hågu umisao mås ki i dangkulu na isao.”  Dispues di esti, malagu’ si Pilåto na u sotta si Jesus, låo i ManHudihos manessalåo, “Yanggin un sotta esti na tåotåo ti ‘Amigun Caesar’ håo. Maseha håyi fuma’rai gui’, ha na’inimigun Caesar gui’.”</p>
<p>Ha hunguk si Pilåto i sinangan-ñiha, intonsis ha konni’ huyung si Jesus, pues ha na’fatå’chung Gui’ gi bangkun hues ni iståba gi atyu na lugåt ni mafa’nana’an Pinadit Åtchu. (‘Gabbatha’ gi finu’ Hibrehu.)  (I ora kåsi esta talu’åni gi ha’ånin priparasion para i giput Påsgua). Ilek-ña ta’lu si Pilåto nu i ManHudihos, “Atan i rai-miyu!”   Gi esti, manessalåo siha, “Na’suha Gui’!  Na’suha Gui’!  Atåni Gui’ gi Kilu’us!”  Ilek-ña si Pilåto, “Håfa! Para bai hu atåni gi kilu’us i rai-miyu?”  Manmanoppi I manmå’gas mamåli’, “Tåya’ rai-måmi fuera di si Caesar.”  Pues put uttimu, si Pilåto ha intrega si Jesus nu siha para u ma’atåni gi kilu’us.</p>
<p>Pues makonni’ si Jesus ya mana’uma ni kilu’us ya manhånåo para atyu na lugåt i mafa’nana’an, “Lugåt i Kalabera”, (Golgotha gi finu’ Hibrehu).  Guennåo nai ma’atåni Gui’ gi kilu’us yan ottru dos, unu gi kada bånda, ya si Jesus gi talu’.  Si Pilåto ha na’mapo’lu un tinigi’ gi kilu’us ni ilek-ña,</p>
<p>JESUS TÅOTÅO NASARET,</p>
<p>RAI I MANHUDIHOS</p>
<p>Esti na tinigi’ gi finu’ Hibrehu, ‘Latin’, yan ‘Greek’, mataitai ni meggai na ManHudihos sa’ i lugåt anai maklåba si Jesus hihut gi siudå.  I manmå’gas mamåli’ ni ManHudihos machagi masangåni si Pilåto, “Ti debi mohun di un tugi’ ‘Rai i ManHudihos’.  Inlugåt, tugi’, ‘Esti na tåotåo Ha ganyi Gui’ kumu rai i ManHudihos.'”  Manoppi si Pilåto, “I munhåyan esta hu tugi’, esta hu tugi’.”</p>
<p>Anai munhåyan i sindålu siha maklåba si Jesus gi kilu’us machuli’ i magagu-ña ya mapåttin kuåttru, un påtti para kada sindålu.  Iståba lokkui’ i iyon-ña tunika, ni matufuk desdi i sanhilu’ esta i sampapa’ ya tåya’ malaksen-ña.  Manasangani unu yan ottru, “Nihi ya mungnga hit tumitik esti.  Ta rifa ya i gumånna atyu u chinili’.”  (Macho’gui esti put i para u makumpli i gaigi gi Eskritura: “Manapåtte ni magagu-hu; ya manarifa ni chininå-hu.”)  Esti bidan-niha i sindålu. Gi fi’un i kilu’us Jesus, iståba si nanå-ña tumotohgi, i che’lun nanå-ña as Maria asaguan Clopas yan si Maria Magdalena.  Anai Ha li’i’ si nanå-ña guennåo yan i Ha guaiya na disipulu, ilek-ña si Jesus as nanå-ña, “Palåo’an, ennagui’ i lahi-mu.”  Dispues ilek-ña nu i disipulu, “Ennagui’ si nanå-mu.”  Desdi atyu na ora i disipulu ha konni’ gui’ gi inadahi-ña.</p>
<p>Dispues di ennåo, Ha tungu’si Jesus na esta todu munhåyan, ilek-ña put para u makumpli i Eskritura: “Må’hu Yu’.”  Iståba guennåo un tåru ni mañañahguan baråtu na binu. Machuli’ i ispongha ya masupuk gi binu ya machigit gi ‘hyssop’ pues mahåtsa hulu’ gi labios-ña.  Anai Ha tanña’ i binu, ilek-ña si Jesus, “Esta munhåyan.”  Pues Ha na’tekkun i ilu-ña ya Ha mågapñaihun huyung i espiritu-ña.</p>
<p>Ta fandimu</p>
<p>Kumu ha’ånin priparasion para i giput Påsgua, ti manmalagu’ i ManHudihos na u fanmapo’lu siha i tataotåo gi kilu’us sa’ gi sigenti diha ‘Sabaf’, sulemni esti na ha’åni para i ManHudihos.  Atyu mina’mafaisin si Pilåto para u fanmahuluk todu i adding siha ya u mana’fañuha i tataotåo gi kilu’us.  Put ennåo mina’ manmåttu i sindålu siha ya mahuluk i adding i dos na tåotåo ni manmachaklaba gi kilu’us yan si Jesus.  Anai manmåttu gi as Jesus ya mali’i’ na esta måtai Gui’, ti mahuluk i addeng-ña.  Unu gi sindålu ha lånsa i kalaguåk-ña ya insigidas milalak huyung håga’ yan hånum.  (Esti na testimoñu ginin un tåotåo ni iståba guennåo ya i testimoñu-ña magåhit.  Ha sångan i magåhit na tiningo’-ña kosa ki siña håo lokkui’ manhonggi.)  Esti siha manmasusedi put i para u fanmakumpli siha i manmatugi’ gi Eskritura:“Ti u mahuluk ni unu gi te’lång-ña.”  Yan ottru ni matugi’ lokkui’ gi Eskritura ilek-ña:“Todu siempri u inatan Gui’ ni malånsa.”</p>
<p>Despues, si Jose tåotåo ‘Arimathea’, un disipulun Jesus (gi sikretu put i ma’å’ñåo-ña ni ManHudihos), ha faisin i pitmisun Pilåto para u na’tunuk i tataotåo Jesus. Mannina’i siha petmisu as Pilåto, intonsis manmåttu ya makonni’ i tataotåo.  Måttu lokkui’ si ‘Nicodemus’ (atyu i måttun puengi gi as Jesus fine’na na biåhi) mañuñuli’ påopåo yan ‘aloes’, ni kåsi sienlibras minakkat-ña.  Makonni’ i tataotåo ya sigun gi kustumbrin manhåfut para i ManHudihos, mabalutan ni magågu ni manå’yi påopåo.  Iståba guennåo anai maklåba si Jesus un hatdin, ya gi halum ennåo na hatdin, iståba un nuebu na nåftan ni tåya’ trabiha mahåhafut.  Kumu maninalulula sa’ Ha’ånin Priparasion para i ManHudihos, ya hihut atyu na nåftan, mahåfut i tataotåo Jesus guennåo.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> April 6, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma-8/<p>
        <p>C</p>
<p>FINENI’NA NA TINAITAI                                                                               Is 43, 16-21</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSaina,</p>
<p>ni bumaba un chålan gi halum tåsi</p>
<p>yan un kåyi gi metgut na hånum,</p>
<p>ni gumigiha huyung i kalesa siha yan i kabayeru siha,</p>
<p>un metgut na tropan sindålu,</p>
<p>asta ki manoppup parehu, ya nungka nai u fanohgi ta’lu,</p>
<p>u fanmaguaifi ya u fanmapunu’ kalang metcha.</p>
<p>Cha’-miyu hahassu i manmasusedi gi manmaloffan siha na tiempu,</p>
<p>cha’-miyu kumunsidedera atyu siha na kosas i åpmam esta</p>
<p>desdi ki masusedi;</p>
<p>atan ha’, sa’ mannuebu siha fina’tinånas-su!</p>
<p>På’gu nai manmasusesedi, ada ti en lili’i’?</p>
<p>Mama’chålan Yu’ gi disiettu,</p>
<p>mama’sadduk Yu’ gi anglu’ na tånu’.</p>
<p>Ma’o’onra Yu’ ni manmachålik siha na gå’ga’,</p>
<p>ga’lågun halumtånu’ yan ‘ostrich’ siha,</p>
<p>sa’ Hu po’luyi hånum i disiettu</p>
<p>yan sadduk gi anglu’ na tånu’</p>
<p>para u fanggimin i maninatyek-ku na tåotåo siha,</p>
<p>Un råsan tåotåo ni Hu fotma para iyok-ku,</p>
<p>kosa ki siña ma’anunsia i matunå-hu.</p>
<p>I finu’ i Saina.</p>
<p>INEPPIN I SÅTMU                                                               Ps 126, 1-2. 2-3. 4-5. 6</p>
<p>R.  MANDÅNGKULU SIHA FINA’TINÅS-ÑA I SAINA PARA HITA:</p>
<p>YA MAMBULA HIT MINAGUF.</p>
<p>Anai Ha konni’ tåtti iSainaatyu siha i manmapreresu giya Sion,</p>
<p>kalang hit atyu siha na tåotåo i manmangguiguifi.</p>
<p>Atyu nai bula chålik gi pachot-ta;</p>
<p>yan mangånta minaguf i hila’-ta.</p>
<p>INEPPI….</p>
<p>Pues masångan gi entri i nasion siha,</p>
<p>“Mandångkulu siha fina’tinas-ña iSainapara siha.”</p>
<p>Mandångkulu siha fina’tinås-ña iSainapara hita;</p>
<p>Mansen maguf hit magåhit!</p>
<p>INEPPI….</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya Negeb.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI….</p>
<p>Maskiseha mangåkati mientras manhåhanåo mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI….</p>
<p>SIGUNDU NA TINAITAI                                                                 Phil 3, 8-14</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Ya åhi’ ti atyu ha’ siha na kosas; sino ki hu rialisa lokkui’ na interu manmalingu yanggin ma’akumpåra yan atyu i mås guaha balin-ñiha, era i tiningu’ put i Kristo Jesus i Saina-hu.  Put Guiya na hu yuti’ todu atyu siha; ya på’gu hu kunsidedera na kalang basula atyu siha, kosa ki siña måttu i Kristo giya guåhu ya bai hu dañña’ kabålis yan Guiya.  Esta tåya’ på’gu tininas ni måfattu ginin guahu ha’, atyu na klåsi ni måfattu put i hu o’ósgi i Lai.  Gaigi giya guåhu på’gu atyu na tininas ni manåna’i i taotåo ginin i hininggen-ña gi Kristo, atyu na tininas ni måfattu ginin as Yu’us sigún gi hinenggi.  Hokkuk ha’ malago’-hu i para bai hu tungu’ i Kristo yan para bai hu ekspirensia i fuetsan i luma’lå’-ña ta’lu, yan para bai hu såonåo gi pinadisi-ña yan para bai hu parehu yan Guiya gi finatai-ña, ya hu angongokku na bai hu mana’lå’la’ ta’lu ginin i finatai.</p>
<p>Åhi’, ti ilelek-ku na esta hu kumpli osino esta yu’ sen måolik.  Sigi ha’ di hu cho’gui kuåntu i siña para bai hu gånna atyu na premiu i esta ha ganåyi yu’ guatu giya Guiya i Kristo Jesus.  Gi magåhit, mañe’lu-hu, ti siguru yu’ kåo esta hu gånna; låo estigui’ una kosa i para bai hu maleffa ni atyu i manmaloffan ya bai hu cho’gui kuåntu i siña para bai hu hagu’ i mamamaila’.  Intonsis kumarerera yu’ para i chi-hu kosa ki siña hu gånna i premiu, atyu i lina’la’ gi sanhilu’ ni ha ågang yu’ si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Jn 8, 1-11</p>
<p>R.  (Todus)      U matuna Håo, Asaina Jesukristo, Rai i taihinekkuk na gloria!</p>
<p>V.  (Tetcha)     Bira håo mågi giya Guåhu yan todu i kurason-mu</p>
<p>sa’ kariñosu yan yo’asi’ Yu’.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Humånåo si Jesus para i Eksu’ Ulibas.  Anai manana umannuk ta’lu gi uriyan i templu: ya anai sigi ha’ manmåttu i taotåo guatu giya Guiya, matå’chung påpa’ ya Ha tutuhun fuma’nå’gui siha.  I ManEskribas yan MamFarisehu makonni’ hålum un palåo’an ni magacha’ umadutteteriu. Mana’tohgi gui’ guennåo gi me’nan todu.  Ilik-ñiha as Jesus, “Ma’estru, esti na palåo’an magacha’ umadutteteriu.  Gaigi gi lai na manotdin si Moises na esti na klåsin famalåo’an u fanma’åtchu’. Håfa siña Un sångan put esti na kåosa?”  (Maprisenta esti na kuestion para laimi, kosa ki u guaha para u masokni Gui’).  Dumiluk ha’ påpa’ si Jesus ya Ha tutuhun månggi’ gi edda’ ni kalulot-ña. Anai ma’insisti put i finaisin-ñiha, tumachu hulu’ ya ilek-ña, “Sotta ya atyu i tai isao gi entalu’-miyu fine’na u dinaggao gui’ ni atchu’.”  Dumiluk ta’lu påpa’ ya månggi’ gi edda’.  Pues i maniståtaba guennåo adumididi’ maritira siha, i manåmku’ fine’na.  Pues tåya’ sopbla guennåo sino ki Guiya ha’ yan i palåo’an, ni tumotohgi ha’ guennåo gi me’nå-ña.  Tumachu ta’lu si Jesus ya ilek-ña nu guiya.  “Palåo’an, manhanåómanu siha?  Tåya’ kumundena håo?”  Manoppi gui’, “Tåya’, Siñot.”  Ilek-ña si Jesus, “Ni Guåhu ti bai Hu kundena håo.  Hånåo.  Låo desdi på’gu para mo’na, suhåyi esti na isao.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> March 28, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-8/<p>
        <p>C</p>
<p>FINENI’NA NA TINAITAI                                          Jos 5, 9a. 10-12</p>
<p>Un tinaitai ginin i Lepblun Joshua</p>
<p>Ilek-ña iSainaas Joshua,</p>
<p>“På’gu na ha’åni Hu na’suha ginin hagu i malalåtdin Ihipto.”</p>
<p>Anai mañåganñaihun i ManIsrailitas giya Gilgal gi fina’yånu giya Jericho, masilebra i Påsgua gi pupuengin i diha katotsi gi mes.  Gi sigenti diha dispues di Påsgua mañotchu ni pruduktun i tanu’ gi hichuran broas ni tai libadura yan tinala’ få’i.  Guennåo mismu na ha’åni dispues di i Påsgua anai makånnu’ i pruduktun i tanu’, pumåra i måna.  Tåya’ esta måna para i ManIsrailitas, siha ni mañotchu guennao na såkkan ni kusetcha ginin i tanu’ giya Canaan.</p>
<p>I finu’ i Saina.</p>
<p>INEPPIN I SÅTMU                                                Ps 34, 2-3. 4-5. 6-7</p>
<p>R.  TAÑÑA’ YA EN LI’I’ I MINAOLIK I SAINA.</p>
<p>Bai hu tuna iSainatodu i tiempu;</p>
<p>i matunå-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>Ta fanhita tumuna iSaina;</p>
<p>ta fanhita todu muna’takkilu’ i na’ån-ña.</p>
<p>Hu ispiha iSaina, ya Ha oppi yu’,</p>
<p>ya Ha na’måhgung todu i ma’a’ñåo-hu.</p>
<p>INEPPI…..</p>
<p>Atan si Yu’us ya un nina’ma’lak ni minaguf</p>
<p>ya ti u mamåhlåo i matå-mu.</p>
<p>ISainaHa hunguk i inagang i mamadedesi</p>
<p>ya Ha na’libri gui’ ginin todu i pinadisi-ña.</p>
<p>INEPPI…..</p>
<p>SIGUNDU NA TINAITAI                                      2 Cor 5, 17-21</p>
<p>Un tinaitai ginin i sigundu na kattan San Pablo para i taotåo Corinth</p>
<p>Hafañe’lus:</p>
<p>Yanggin guaha mana’dañña’ yan i Kristo, humuyung gui’ nuebu na tåotåo; taigui esta i bihu, sa’ måttu esta i nuebu.  Todu esti siha si Yu’us chumo’gui, ya Ha na’fanáfa’måolik hit yan Guiya ginin i Kristo ya Ha nå’i hit ni nina’siña para ta na’fanáfa’måolik i taotåo siha yan Guiya. Kumeke’ilek-ku na si Yu’us Ha na’a’áfa’måolik i tanu’ yan Guiya ginin i Kristo, åhi’ ti Ha tutufung i isao i taotåo siha kontra siha, ya Ha nå’i hit katgot-ta ni minsåhin ináfa’måolik.  Estigui’ muna’fanambasadót i Kristo hit, kalang mohun si Yu’us umisgin iya-hihita. In gagagåo hamyu, gi na’an i Kristo: fanáfa’måolik yan si Yu’us!  Put hita na si Yu’us Ha kunsidera i Kristo ni ti tumungu’ i isao, kumu un i’isao, kosa ki giya Guiya na siña hit manunas gi as Yu’us.</p>
<p>I finu’ i Saina.</p>
<p>IBANGHELIU                                                        Lk 15, 1-3. 11-32</p>
<p>R.  (Todu) U matuna Håo, Asaina Jesukristo, Rai i taihinekkuk na gloria!</p>
<p>V.  (Tetcha) Bai hu kahulu’ ya bai hånao para as Tatå-hu ya bai hu sangåni Gui’:</p>
<p>Tåta, umisao yu’ kontra i langit yan kontra Hågu.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Un biåhi manmåttu gi uriyan Jesus i taotåo kuntribusion yan i mani’isåo para u ma’ékkunguk Gui’, ya i MamFarisehu yan i ManEskribas matutuhun manggonggung ilik-ñiñiha, “Esti na tåotåo Ha aksesepta atyu siha i manmadispreresia asta mañisiha mañotchu!” Put ennåo na mansinangåni siha as Jesus ni esti na fina’akumparasion:</p>
<p>“Guaha un tåotåo ni gai lahi dos.  I patgun na lahi-ña ilek-ña as tatå-ña, ‘Tåta, nå’i yu’ ni irensiåk-ku gi tanu’.’ Pues i tata ha dibidi i tano’-ña entri i dos na lahi-ña.  Dispues di unus kuåntu dihas maloffan, i patgun na lahi-ña ha rikohi todu i guinaha-ña yan i salappe’-ña ya ha dingu i gima’-ñiha.  Humånåo para un chågu’ tånu’, ya ha dispitdisia i salappe’-ña gi manápplacha’ na lina’la’.  Ha gåsta todu i guinaha-ña.  Dispues måttu un dångkulun ha’ilas guennao na tånu’, ya sinedda’ gui’ sin håfa na guinaha.  Pues humånåo para u facho’chu’i un tåotåo ennåo na tånu’ ya nina’hånåo gui’ para i lanchon-ña para u naná’chotchu babui.  Ya put i niñalång-ña asta ha diseseha kumånnu’ i na’babui, låo tåya numå’i gui’ ni håfa.  Put lus uttimu klumåru i hinasson-ña ya ilek-ña, ‘Todu i fumacho’chuchu’i si tatå-hu mañósopbla nengkannu’, ya estigui’ yu’ na måtai ñålang!  Bai hu kahulu’ ya bai hu hånåo tåtti as tatå-hu ya bai hu åluk, “Tåta, umisåo yu’ kontra as Yu’us yan hågu.  Esta ti hu miresi ma’ågang lahi-mu; tråta yu’ kumu unu gi hutnaleru-mu.” ‘ Pues kahulu’ gui’ ya humånåo tåtti as tatå-ña.</p>
<p>“Chåchagu’ ha’ gui’ trabiha ginin i gima’-ñiha anai lini’i’ gui’ as tatå-ña; måttu un dångkulun pininiti gi kurason-ña ya malågu, ya ha toktuk i lahi-ña ya ha chiku gui’.  I ilek-ña i patgun, ‘Tåta, umisao yu’ kontra as Yu’us yan kontra hågu.  Esta ti hu miresi ma’ågang lahi-mu.’  Låo i tata ha ågang i tentago’-ña ya ilek-ña, ‘Chuli’ mågi insigidas i mås måolik na magågu ya en na’minagågu gui’.  Na’inaniyu’ yan na’sinapåtus gui’.  Pues kenni’ i mås yommuk na tatneru ya en pinu’ ya ta fangguput!  Ginin måtai esti na lahi-hu, ya lumå’la’ ta’lu; ginin malingu, låo masodda’ gui’ ta’lu.’ Pues matutuhun i giput.</p>
<p>I amku’ na che’lu iståba gi lanchu mientras manmasusesedi esti siha.  Gi biradå-ña guatu gi gima’ ha hunguk i dandan yan i baila.  Ha ågang unu gi tentågu’ ya ha faisin, ‘Håfa guaha?’ Manoppi i tentågu’ ya ilek-ña, ‘Tuma’lu tåtti i che’lu-mu gi gima’-miyu ya ha punu’i si tatå-mu ni yemmuk na tatneru, sa’ put i måttu gui’ tåtti ya ti chetnudan.’  Nina’gof lalålu’ i amku’ na che’lu nu esti ya ti malagu’ humålum gi gima’; pues humuyung i tata ya finaisin gui’ na u hålum put fabot.</p>
<p>“Låo ilek-ña as tatå-ña, ‘Hekkua’ kuåntus åñus di kalang yu’ i isklåbu, hu fachu’chu’i håo, ya nungka nai ti hu osgi i tinago’-mu siha.  Ya håfa nina’i-mu nu guåhu?  Ni sikera un chiba para gipot-tu yan i amigu-hu siha!  Låo anai måttu esti i lahi-mu, dispues di ha dispitdisia i guinaha-mu gi famalåo’an chålan, un punu’i gui’ ni yemmuk na tatneru!’</p>
<p>“Ineppi ni tata, ilek-ña, ‘Ihu, hågu todu i tiempu gagaigi håo guini gi gima’ ya todu i guinaha-hu iyom-mu.  Låo debidi ta fangguput yan ta fanmaguf, sa’ i che’lu-mu ginin måtai, ya lumå’la’ ta’lu; ginin malingu, låo esta masodda’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>II  DAMENGGUN KUARESMA</h1>
        <p><strong>Date:</strong> March 15, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-9/<p>
        <p>C</p>
<p>FINENI’NA NA TINAITAI                                                               Gn 15, 5-12, 17-18</p>
<p>Un tinaitai ginin i Lepblun Genesis</p>
<p>Si Yu’us Ha konni’ si Abram huyung ya ilek-ña nu guiya:  “Talak hilu’ gi langit ya un tufung i puti’un siha, yanggin un na’siña.”  Ha åomentåyi ya ilek-ña. “Pues siempri taiguennao ha’ i famagu’on-mu siha.”  Si Abram ha po’lu i hininggen-ña giSaina, ya iSainaHa apunta påpa’ ennåo na bidå-ña para u nina’gåsgas gui’.</p>
<p>Pues ilek-ña si Yu’us nu guiya, “Guåhu iSainani kumonni’ håo ginin Ur na tånu’ gi entalu’ i taotåo Chaldea para bai Hu nå’i håo ni esti na tånu’ para iyom-mu.”  Mamaisin si Abram, “O Asaina Yu’us, taimanu para tungo’-hu na para u iyok-ku esti?  Ineppi gui’, “Kunni’i’ yu’ mågi un bakiyan guaka ni ti mañåñagu ni tres åñus idåt-ña, un båkan chiba ni tres åñus, un kinilu ni tres åñus, un paluman åpu yan un puyitus na paluman månsu.”  Ha chuli’i’ si Yu’us ni todu esti siha, ya ha ipi’ talu’, ya ha plånta un pidåsu gi fi’un i ottru pidåsu; låo ti ha ipi’ i paluma siha.  I paluma siha ni kåtni na’ñiñiha manggupu påpa’ gi hilu’ i katni, låo sumåga ha’ guennåo si Abram.  Anai kumekematchum i atdao, umatalak si Abram ya tinampi gui’ ni un bibu yan na’ma’añåo na hinemhum.</p>
<p>Anai måtchum i atdao ya humomhum, umannuk un låta ni mañañahguan guåfi ni å’asu yan un háchon ni mañiñila’, ya maloffan gi entalu’ i pidåsu siha.  Ennåo na mumentu nai Ha fa’tinas si Yu’us i kuntratå-ña yan si Abram, ilelek-ña; “Bai Hu nå’i i famagu’on-mu ni esti na tånu’ desdi Wadi giya Ihipto asta i Dangkulu na Sadduk (i Euphrates).</p>
<p>I finu’ i Saina.</p>
<p>INEPPIN I SÅTMU                                                               Ps 27, 1. 7-8. 8-9. 13-14</p>
<p>R.  I SAINA I ININÅ-HU YAN I SATBASION-HU.</p>
<p>ISainai kandet-tu yan satbasion-hu;</p>
<p>håyi para bai hu ma’a’ñågui?</p>
<p>ISainafanlihing i lina’lå’-hu;</p>
<p>ni håyi hu ma’a’ñågui.</p>
<p>INEPPI….</p>
<p>Ekkunguk, OAsaina, i bos i inagång-hu;</p>
<p>gai asi’ nu guåhu, ya Un oppi yu’.</p>
<p>Ilek-ña i kurason-hu “maila’ ya un ispiha i matan iSaina“.</p>
<p>INEPPI….</p>
<p>Hågu inaliligåo ni inatan-hu.</p>
<p>Cha’-mu nåna’na’ i matå-mu kontra guåhu;</p>
<p>cha’-mu lalålalu’ ya Un dulalak i tentago’-mu.</p>
<p>Hågu umayuyuda yu’; cha’-mu yuti’ñañaihun yu’.</p>
<p>INEPPI….</p>
<p>Låo hu honggi na siempri bai hu li’i’ i gineftao iSaina</p>
<p>gi tanu’ i manlåla’la’.</p>
<p>Na’båtbaru håo ya un nangga iSaina;</p>
<p>na’metgut i kurason-mu, ya nangga iSaina!</p>
<p>INEPPI….</p>
<p>SIGUNDU NA TINAITAI                                                     Phil 3, 17 – 4, 1</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Mañe’lu-hu, sigi ha’ dumalalaki i ihemplok-ku.  Dalalaki atyu siha i dumalalalaki i ihemplu ni in fa’nu’i hamyu.  Esta meggai biåhi di hu sangåni hamyu ni esti, ya på’gu hu ripipiti ta’lu yan tumåtangis yu’, meggai na tåotåo maninimigun i finatai i Kristo put i klåsin lina’la’ ni machocho’gui.  Siempri sasalåguan uttimun-ñiha, sa’ i minalagu’ i sensin ennåo yu’us-ñiha. Nina’fambanidodosu siha ni atyu i debidi u nina’fanmamåhlåo, ya i kosas tånu’ ha’ mahahassu. Låo hita mansiudadånun i langit hit, ya maninalulula hit ta nangga para u fåttu ginin i langit i Satbadot-ta, i Saina as Jesukristo.  Guiya siempri Ha usa i fuetsån-ña, atyu na fuetsa anai Ha po’lu todu gi papa’ i nina’siñå-ña, ya u tulaika esti i ñaba’ yan mamatai na tataotåo-ta, ya u na’taiguihi i gloriosu na tataotåo-ña.</p>
<p>Intonsis, mañe’lu-hu, hu sen guaiya hamyu yan mahålang yu’ nu hamyu!  En na’sesen maguf yu, yan gof banidosu yu’ nu hamyu!–taiguini, mañe’lu-hu, na debidi en na’fanfitmi hamyu gi lina’la’-miyu gi Saina.</p>
<p>I finu’ i Saina.</p>
<p>IBANGHELIU                                                                                   Lk 9, 28b-36</p>
<p>R.  (todu)         U matuna Håo, Asaina Jesukristo, Rai i taihinekkuk na gloria!</p>
<p>V.  (tetcha)      Ginin i lamlam na mapagåhis mahunguk i bos i Tata:</p>
<p>Guiya esti i Hu gofli’i’ na Lahi-hu, ékkunguk Gui’.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ha konni’ si Jesus si Pedro, si Juan yan si Santiago, ya manhånåo hulu’ gi eksu’ sabåna para u fanmanåyuyut.  Anai manånayuyut Gui’, matulaika figuran i fasu-ña ya i magagu-ña lumåmlam å’paka’.  Gotpi ha’ iståba dos na låhi manguekuentus yan Guiya–si Moises yan si Elias.  Kalang mana’lå’la’ ta’lu esta esti i dos ya makuentutusi Gui’ ni håfa para u fanmasusedi ni para u fanmakumpli giya Hirusalen.  Manmalingu maigu’-ñiha si Pedro yan i mangga’chong-ña; låo anai manmakmåta, mali’i’ i gloriå-ña ya mali’i’ lokkui’ i dos låhi ni manotohgi yan Guiya.  Anai para u hånåo esti i dos, ilek-ña si Pedro as Jesus, “Ma’estru, gof måolik ta fañåga guini.  Maila’ ya ta fanmanhåtsa tres na palapåla, unu para Hågu, unu para si Moises, yan unu para si Elias.” (Ti ha tungu’ gi magåhit håfa ilelek-ña.)  Mientras kumekuentus Gui’, måttu un mapagåhis ya mantinampi siha, ya nina’fansen luhan i mandisipulu anai manhålum i ottru siha gi mapagåhis.  Pues måttu un bos ginin i mapagåhis ilelek-ña, “Guiya esti i Lahi-hu, i inatyek-ku, ékkunguk Gui’.” Anai sumilensiu i bos, iståba guennåo na Guiguiya ha’ si Jesus na maisa.  Manmamatkilu ha’ i mandisipulu, tåya’ masångan ni håfa put i lini’i’-ñiha guennåo na tiempu.</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> March 8, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-9-2/<p>
        <p>C</p>
<p>FINENI’NA NA TINAITAI                                                                           Dt 26, 4-10</p>
<p>Un tinaitai ginin i Lepblun Deuteronomy</p>
<p>Ha sangåni si Moises i taotåo siha:  “U risibi si påli’ i kanåstra ginin hamyu ya siempri ha po’lu gi sanme’nan i attat iSaina, i Yi’us-miyu.  Dispues nai siempri hamyu en diklåra gi me’nan iSaina, i Yi’us-miyu, ‘Si tatå-hu unu gi Aramean siha ni iståba lumålåoya ni humånåo påpa’ para Ihipto yan unus kuantu tåotåo-ña ya mañåga guennåo kumu istrangheru.  Låo mama’un nasion ni dangkulu, metgut yan låhyan.  Anai manmamattråta yan manmahoññu’ ham, manmanå’i ham makkat na cho’chu’ para bai in che’gui ni taotåo Ihipto, in agang iSaina, i Yi’us i mañainan-måmi, ya Ha hunguk i inagang-måmi yan Ha li’i’ i pinadesin-måmi, yan i che’chu’-måmi, yan i manmahoññu’-måmi.  Ha konni’ ham huyung ginin Ihipto put i fuetsan i kannai-ña ni Ha istitira, yan manna’ma’ñåo na fuetsa, yan siñåt siha yan manna’manman; ya anai Ha konni’ ham mågi guini, Ha nå’i ham ni esti na tånu’ ni mimilalak letchi yan miet.  Pues put ennåo, na hu chuli’i’ Håo ni mamprimet pruduktun i tanu’ ni Un nå’i yu’,Asaina.  Ya yanggin munhåyan un po’lu esti siha gi me’nan i Saina, i Yi’os-mu, fañaluda påpa’ gi me’nå-ña.</p>
<p>I finu’ i Saina.</p>
<p>INEPPIN I SÅTMU                                                   Ps 91, 1-2, 10-11, 12-13, 14-15</p>
<p>R.  TA HIHITA NA DOS, ASAINA, YANGGIN GAI ACHAKI YU’.</p>
<p>Hågu ni sumåsaga gi gima’ i Mås Takkilu’,</p>
<p>ni låla’la’ gi ánining i Todu Ha Na’siña,</p>
<p>Sangåni iSaina, “I fanliheng-hu yan i fanattok-ku,</p>
<p>Yu’os-su, Hågu i inangokkok-ku.”</p>
<p>INEPPI….</p>
<p>Tåya’ tailayi u fåttu giya hågu,</p>
<p>pat sino pinadesi u arima gi gimå’-mu.</p>
<p>Sa’ si Yu’us Ha tågu’ esta i mananghet-ña</p>
<p>para un maguåtdia gi todu i kinalamten-mu.</p>
<p>INEPPI….</p>
<p>I kannai-ñiha siempri un chinahlao,</p>
<p>nuseha un matompu’ gi atchu’.</p>
<p>Siempri un gatcha’ i kulepbla yan i saligåo,</p>
<p>un påtik påpa’ i lion yan i higånti.</p>
<p>INEPPI….</p>
<p>Maseha håyi ni chettun giya Guåhu bai Hu riskåta gui’;</p>
<p>bai Hu plånta gui’ gi takkilu’ sa’ put i ha atendi i na’ån-hu.</p>
<p>Siempri ha ågang Yu’ ya Guåhu bai Hu oppi gui’;</p>
<p>bai in hami gi tiempun chinatsaga;</p>
<p>Bai Hu na’libri yan bai Hu na’takkilu’ gui’.</p>
<p>INEPPI….</p>
<p>SIGUNDU NA TINAITAI                                                                 Rom 10, 8-13</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Estigui’ atyu i Ha sångan i eskritura: “Gaigi gi fi’on-mu i minsåhin Yu’us, gaigi gi labios-mu yan gi kurason-mu”–kumeke’ilekña i minsåhi ni in setmunñaihun.  Yanggin en kenfisatñaihun na si Jesus Saina Gui’ yan en henggi na nina’lå’la’ Gui’ ta’lu ginin i finatai as Yu’us, siempri manmasåtba hamyu.  Ginin i hinengget-ta na mana’fanunas hit gi me’nan Yu’us; ya put i ta komfisatñaihun na manmasåtba hit.  Ilek-ña i eskritura, “Maseha håyi ni manhonggi giya Guiya ti u disganåo.”  Esti ha ingklulusu todu, sa’ tåya’ difirensia entri ManHudihos pat MamPagånu; si Yu’us Guiya etmismu Sainan todu yan Ha nåna’i misin na bendision atyu siha i umå’agang Gui’.  Taimanu ha’ na ilek-ña i eskritura, “Todu i umågang i Saina para u inayuda siempri masåtba.”</p>
<p>I finu’ i Saina.</p>
<p>IBANGHELIU                                                                                               Lk 4, 1-13</p>
<p>R.  (todu)   U matuna Håo, Asaina Jesukristo, Rai i taihinekkuk na gloria!</p>
<p>V.  (tetcha)  Ti ginin i pån ha’ na låla’la’ i taotåo sino ki</p>
<p>ginin kada finihu’ ni måfattu ginin i pachut Yu’us.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Anai bumula si Jesus ni Espiritu Såntu, Ha bira Gui’ tåtti ginin i Hotdån ya kinendusi Gui’ ni Espiritu Såntu guatu gi disiettu para u såga kuårenta dihas, ya ennåo nai tinenta ni aniti.  Duråntin ennåo na tiempu ti chumotchu ni håfa, ya gi uttimonña ñumålang Gui’.</p>
<p>Ilek-ña i aniti nu Guiya, “Yanggin Lahin Yu’us Håo tågu’ esti i atchu’ ya u fama’pån.”</p>
<p>Ineppi gui’ as Jesus, “Ilek-ña i Eskritura:</p>
<p>‘Ti ginin i pån ha’ na para u lå’la’ i taotåo.’ “</p>
<p>Dispues kinenni’ Gui’ ni aniti hulu’ gi latakkilu’ ya fina’nu’i Gui’ ni todu i rainun i tanu’ gi un inatan.  Ilek-ña i aniti, “Bai hu nå’i Håo ni todu esti siha na pudet yan glorian esti siha na rainu; sa’ manå’i yu’ esta ni esti na pudet para bai hu fannå’i maseha håyi i malago’-hu.  Oppup påpa’ ya Un ribirensia yu’, ya siempri iyom-mu esti siha.”</p>
<p>Gi inippen-ña, ilek-ña si Jesus, “Gaigi gi Eskritura,</p>
<p>‘I Saina i Yi’os-mu para un ribirensia;</p>
<p>ya Guiya ha’ na maisa para un adora.’ “</p>
<p>Dispues giniha ni aniti para Hirusalen, ya pine’lu Gui’ gi hilu’ i atuf i Templu, ya ilek-ña nu Guiya, “Yanggin Lahin Yu’us Håo, yuti’ Håo påpa’ ginin ennåo, sa’ ilek-ña i Eskritura:</p>
<p>‘Ha tågu’ si Yu’us i mananghet-ña para Un ma’adahi ‘;</p>
<p>ya ilek-ña lokkui’,</p>
<p>‘Siempri mago’ti Håo ni kannai-ñiha,</p>
<p>kosa ki nungka na un matompu’ gi atchu’.’ “</p>
<p>Gi inippen-ña ilek-ña si Jesus nu guiya, “Ha sångan lokkui’ i Eskritura:</p>
<p>‘Cha’-mu chachagi i Saina i Yi’os-mu.’ “</p>
<p>Anai munhåyan i aniti ni esti siha na tentasion-ña sinetta Gui’, para u nangganñaihun ottru tiempu.</p>
<p>I Ibangheliun i Saina.</p>

        </section>
        <hr>
        
        <section>
        <h1>VII DAMENGGU GI UTDINÅRIU NA TIEMPU</h1>
        <p><strong>Date:</strong> February 22, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vii-damenggu-gi-utdinariu-na-tiempu-4/<p>
        <p>C</p>
<p>FINENI’NA NA TINAITAI                                                   1 Sm 26, 2. 7-9. 12-13. 22-23</p>
<p>Un tinaitai ginin i fine’na na Lepblun Samuel</p>
<p>Humånåo si Saul påpa’ para i disiettun Ziph yan tres mit ni manma’atyik na lalåhin Israhet, para u ma’ispiha si David gi disiettun Ziph. Intonsis humånåo si David yan si Abishai ya mahåtmin puengi i sindålun Saul ya masodda’ si Saul umå’assun ya mamaigu’ gi halum kollat, ya iståba i lansån-ña na dodotchun gi edda’ gi fi’un i ilu-ña ya si Abner yan i taotåo-ña manmamaigu’ gi uriyå-ña.</p>
<p>Si Abishai ha ñangun si David: “Inintrega håo gi kannai-mu as Yu’us ni inimigu-mu på’gu na ha’åni. Po’lu ya bai insåtta gui’ kontra i tanu’ gi un yinalibåo i lånsa; ti hu nisisita dos sapblåsus!” Låo ilek-ña si David as Abishai, “Cha’-mu na’lålamin gui’, sa’ håyi ti u makastiga ni humåtsa kannai-ña kontra i Ha olius iSaina? Intonsis ha chuli’ si David i lånsa yan i tarun hånum ni iståba gi fi’un i ilun Saul, ya malågu i dos sin u mali’i’, osino u matungu’, pat u guaha makmåta. Todu siha manmamaigu’ ha’, sa’ nina’fanmaffung maigu’-ñiha as Yu’us.</p>
<p>Humånåo i dos para i ottru båndan i eksu’ ya tumohgi si David chågu’ gi puntan oksu chågu’ na distånsia ginin i sindålu yan si Abner, i lahin Ner. Ilek-ña si David: “Estigui’ i lansan i rai. Na’fåttu un tentågu’ para u chuli’. ISainasiempri Ha premiu kada tåotåo put i ha cho’cho’gui i hustisia yan put i fiet gui’. På’gu na ha’åni, maseha iSainaHa intrega håo gi kannai-hu, låo ti bai hu na’låmin i ha olius iSaina.”</p>
<p>I finu’ i Saina.</p>
<p>INEPPIN I SÅTMU                                                               Ps 103, 1-2. 3-4. 8. 10. 12-13</p>
<p>R.  (8)  I SAINA KARIÑOSU YAN YO’ASI’.</p>
<p>Anti-hu, tuna iSaina;</p>
<p>interu i tataotåo-hu, bendisi i santus na na’ån-ña.</p>
<p>﻿﻿Anti-hu, tuna iSaina;</p>
<p>cha’-mu maleleffa ni todu i minaolekña,</p>
<p>﻿ INEPPI….</p>
<p>﻿Ha asisi’i todu i isao-mu,</p>
<p>Ha na’hohomlu’ todu i chetnot-mu.</p>
<p>Ha na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI….</p>
<p>﻿Yo’asi’ yan su’åbi iSaina,</p>
<p>ti chaddik lalålu’, misin Gui’ mina’åsi’.</p>
<p>﻿                  Ti Ha dimåmanda håfa ha miresi i isåo-ta,</p>
<p>patsino Ha kokopbla håfa apås-ña i bidå-ta.</p>
<p>INEPPI….</p>
<p>﻿Taimanu ha’ chinago’ña desdi i sanhaya asta i sanlagu,</p>
<p>taiguennåo ha’ chinago’ña nai Ha popo’lu i isåo-ta.</p>
<p>﻿﻿Taimanu ha’ na kariñosu i tata ni famagu’on-ña,</p>
<p>taiguennåo ha’ iSainakariñosu ni mamfiet nu Guiya.</p>
<p>INEPPI….</p>
<p>SIGUNDU NA TINAITAI                                                                 I Cor 15, 45-49</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Ilek-ña i eskritura, “I fine’na na tåotåo, era si Adan, mafa’tinas gui’ kumu låla’la'”; låo i uttimu na Adan guiya i manå’i lina’la’ na Espiritu. Ti i espirituhåt fine’na måttu, sinoki i sensin, dispues nai i espirituhåt. I fine’na na Adan, mafa’tinas ginin i tanu’, ya måttu ginin i tanu’; i sigundu na Adan måttu ginin i langit. Atyu siha i iyun esti na tånu’ mamparehu yan atyu i manmafa’tinas ginin i tanu’; atyu siha i iyun i langit mamparehu yan atyu i manmåttu ginin i langit. Taimanu ha’ na gaigi giya hita i pinarehun i taotåo ni mafa’tinas ginin i tanu’, pues siempri u fåttu giya hita i pinarehun i Taotåo ni måttu ginin i langit.</p>
<p>I finu’ i Saina.</p>
<p>IBANGHELIU                                                                                   Lk 6, 27-38</p>
<p>ÅLELUIA</p>
<p>R.  Åleluia.   ILEK-ÑA I SAINA, HU NÅ’I HAMYU UN NUEBU NA TINAGU’:</p>
<p>FANAGUAIYA UNU YAN OTTRU TAIMANU HA’ I GUINAIYAK-KU</p>
<p>NU HAMYU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus ni mandisipulu-ña:</p>
<p>“Bai Hu sangåni hamyu ni ume’ékkunguk Yu’: gefli’i’ i inimigun-miyu, che’gui måolik para atyu siha i chumatli’i’ hamyu; bendisi atyu siha i mumatdidisi hamyu ya tayuyuti atyu siha i mumattrårata hamyu. Yanggin guaha pumatmåda un bånda gi fasu-mu, bira ya un nå’i gui’ ni ottru; yanggin guaha chumuli’ i saku-mu, nå’i gui’ kuntodu i chininå-mu. Nå’i todu atyu siha i manmanggågagåo ginin hagu. Yanggin chinile’guan håo ni taotåo ni iyom-mu cha’-mu kekepbla tåtti. Che’gui para ottru siha taimanu ha’ malagu’-miyu para u macho’gui nu hamyu.</p>
<p>Yanggin en guaiya atyu siha i gumuaiya hamyu, håfa baliña ennåo para hamyu? Kuntodu i mani’isåo maguaguaiya atyu i gumuaiya siha. Yanggin en che’gui måolik para atyu siha i manmåolik nu hamyu taimanu kepblan-miyu ni diretchun-miyu? I mani’isåo macho’cho’gui ha’ lokkui’ taiguennåo. Yanggin mannana’ayao hamyu ni atyu siha i en nanangga na en fanma’apåsi tåtti, håfa na meritu ennåo para hamyu? Kuntodu i mani’isåo mannana’ayao ottru na mani’isåo, ya mananangga na u fanma’apåsi tåtti kabålis.</p>
<p>“Gefli’i i inimigun-miyu yan che’gui måolik; fanna’ayao sin en nangga na en fanma’apåsi. Pues taiguennåo nai siempri dångkulu premiun-miyu. Pues siempri dinanchi yanggin manma’ågang hamyu famagu’un i Mås Takkilu’ na Yu’us, sa’ Guiya måolik Gui’ para todu atyu siha i manmatgradisidu yan manailayi.</p>
<p>Fanggáima’asi’, taiguihi i mina’ase’-ña i Tatan-miyu. “Cha’-miyu fanmanhuhusga, ya ti en fanmahusga. Cha’-miyu fanmangondedena, ya ti en fanmakondena. Fana’asi’i, ya siempri en fanma’asi’i. Fannå’i, ya siempri manå’i håo. I manmåolik siha na midida, manmahohoñu’ påpa’, manmachalålåochåo, yan manmachuchuda’, ya siempri u fanmilalak halum gi kannai-miyu månu i siña gine’ti. I midida ni en isa gi ottru, siempri ha usa si Yu’us para en fanminidi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 15, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-9/<p>
        <p>C</p>
<p>FINENI’NA NA TINAITAI                                                                           Jer 17, 5-8</p>
<p>Un tinaitai ginin i Lepblun i Prufeta as Jeremiah</p>
<p>Taiguini ilek-ña iSaina:</p>
<p>Matdision para i taotåo ni manangokku ottru tåotåo siha,</p>
<p>ni ha ispipiha i minetgot-ña gi sensin,</p>
<p>ni ha bibira i kurason-ña ginin iSaina.</p>
<p>Kalang gui’ un trongku ni ti fafanokcha’ gi disiettu</p>
<p>ni tåt nai ha chagi ottru klåsin tiempu,</p>
<p>Låo tumatachu ha’ gi hilu’ i anlágu’ butkån,</p>
<p>gi hilu’ asiga yan kansådu na tånu’.</p>
<p>Bendision para i taotåo ni manangongokku giSaina,</p>
<p>ni gaigi i kumfiansån-ña giSaina.</p>
<p>Kalang gui’ un trongku ni matånmi gi uriyan hånum</p>
<p>ni måfattu i hale’-ña guatu gi milak hånum;</p>
<p>Ti ma’å’ñao yanggin måttu i maipi,</p>
<p>i hagon-ña siha todu i tiempu bebetdi ha’;</p>
<p>Gi tiempun somnak na såkkan ti malåyu,</p>
<p>låo sigi ha’ manokcha’ frutas.</p>
<p>I finu’ i Saina.</p>
<p>INEPPIN I SÅTMU                                                                           Ps 1, 1-2. 3. 4. 6.</p>
<p>R.  MANMAGUF ATYU SIHA I MANMANANGOKU GI SAINA.</p>
<p>Mandichosu atyu siha i ti tumattitiyi</p>
<p>i akunsehun i manailayi,</p>
<p>ni ti manotohgi gi chalan i mani’isåo,</p>
<p>ni ti manmatåta’chung yan i mambutlon,</p>
<p>﻿﻿Låo i minaguf-ñiha gaigi gi tinagu’ iSaina;</p>
<p>makunsidedera i tinagu’ Yu’us ha’åni yan puengi.</p>
<p>INEPPI….</p>
<p>﻿Kalang siha i trongkun håyu</p>
<p>ni matåtmi gi fi’un i milak hånum,</p>
<p>ni manonokcha’ gi tiempon-ña;</p>
<p>ya ti malålayu i hagon-ña;</p>
<p>ya todu i macho’gui, siempri manmasuetti.</p>
<p>INEPPI….</p>
<p>Ti taiguennåo i manailayi!</p>
<p>Kalang siha i basula ni mangguinaguaifi huyung ni manglu’.</p>
<p>﻿ISainaHa pupulan i hinanåo i manunas,</p>
<p>låo u fandimålas i hinanåo i manailayi.</p>
<p>INEPPI….</p>
<p>SIGUNDU NA TINAITAI                                                                 1 Cor 15, 12. 16-20</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>På’gu, put i minsåhin-måmi na esta i Kristo mana’lå’la’ ginin i finatai, håfa taimanu na para u guaha giya hamyu u åluk na ti para u mana’fanlå’la’ i manmåtai? Yanggin ti mana’fanlå’la’ i manmåtai, ni i Kristo ti mana’lå’la’. Ya yanggin ti mana’lå’la’ i Kristo, pues tai bali i hinenggin-miyu, ya manggagaigi ha’ hamyu gi isao-miyu. Kumeke’ilekña lokkui’ na atyu siha i manmanhonggi gi Kristo ni esta manmåtai manmalingu siha. Yanggin i inangokkot-ta gi Kristo para esti ha’ na lina’la’ baliña ya tåya’ mås, pues debidi hita mås ta fanmapinitiyi ki ni håyi gi todu i tanu’.</p>
<p>﻿      Låo estigui’ i minagåhit na esta i Kristo mana’lå’la’ ginin i finatai, ya Guiya esti gumarantitiha na atyu siha i manmamaigu’ gi finatai u mana’fanlå’la’ lokkui’.</p>
<p>I finu’ i Saina.</p>
<p>IBANGHELIU                                                                                        Lk 6, 17. 20-26</p>
<p>ÅLELUIA</p>
<p>R.  Åleluia.  NA’FANMAGUF HAMYU</p>
<p>SA’ I PREMIUN-MIYU U DÅNGKULU GI LANGIT</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Anai tumunuk si Jesus yan i manapostules-ña ginin i eksu’ sabåna, pumåra gi un lugåt na fina’yånu anai maniståba guennåo un dångkulun linahyan tåotåo mañisiha yan i mandisipulu-ña ni mangginin todu i påtti giya Hudeha yan Hirusalen yan i kantun ‘Tyre’ yan ‘Sidon’.</p>
<p>﻿Dispues, tumalak guatu gi mandisipulu-ña, ya ilek-ña:</p>
<p>“Mandichosu hamyu ni mamopbli;</p>
<p>iyun-miyu i rainun Yu’us.</p>
<p>Mandichosu hamyu ni manñålang,</p>
<p>sa’ siempri en mana’fanhåspuk.</p>
<p>Mandichosu hamyu ni mangåkati;</p>
<p>sa’ siempri en fañålik.</p>
<p>“Siempri mandichosu hamyu yanggin manmachatli’i’ hamyu ni taotåo siha, yanggin ti manma’atendi hamyu yan manma’insutta hamyu yan manmapribi na’an-miyu kumu manailayi put i Lahin i Taotåo.  Na’fanmaguf hamyu guihi na ha’åni yanggin manmacho’gui esti siha, sa’ i premiun-miyu dångkulu gi langit.  Taiguennao ha’ i mañainan-ñiha tratan-ñiha ni mamprufeta.</p>
<p>“Låo manna’masi’ hamyu ni manriku,</p>
<p>sa’ på’gu i minaguf-miyu.</p>
<p>Manna’masi’ hamyu ni manhåhaspuk;</p>
<p>sa’ siempri manñålang hamyu.</p>
<p>Manna’masi’ hamyu ni mañåchalik på’gu;</p>
<p>sa’ siempri en fangasao gi pininitin-miyu.</p>
<p>Manna’masi’ hamyu yanggin todu sumåsangan manmåolik na kosas put hamyu.  I mañainan-ñiha taiguennao ha’ tratan-ñiha ni mamfåtsu na prufeta.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> February 8, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu-8/<p>
        <p>C</p>
<p>FINENI’NA NA TINAITAI                                                                           Is 6, 1-2a. 3-8</p>
<p>Un tinaitai ginin i Lepblun i Prufeta as Isaias</p>
<p>Atyu na såkkan anai måtai i Rai as Uzziah, hu li’i’ i Saina matåta’chung gi takkilu’ na tronu, ya nina’bula i templu ni inanåkku’ i kapå-ña.  Serafin na manånghelis siha manmaplånta gi hilo’-ña.</p>
<p>Mana’a’essalågui unu yan ottru, “Såntus, såntus, såntus iSainani ihetsitu siha!  Todu i tanu’ siha mambula ni mina’lak-ña!”  Anai mahunguk esti na éssalåo, mayalengyung i kuådrun i petta ya bumula åsu gi halum guma’.</p>
<p>Pues ilek-ku, “Na’masi’ yu’, makundena yu’!  Sa’ guåhu un tåotåo ni applacha’ labios-su, ni sumåsaga gi entalu’ i taotåo siha ni manapplacha’ labius-ñiha; ya i matå-hu lumi’i’ esta i Rai, iSainani ihetsitu siha!”  Dispues unu gi serafin gumupu mågi giya guåhu, mangingilili pinigan ni ha chuli’ ginin i attat ni chigit.</p>
<p>Ha na’chettun gi pachot-tu i pinigan.  Ya ilek-ña, “Atan ha’, sa’ put i esta pinatcha i labios-mu ni esti, na esta mana’fañuha i tinailayem-mu, yan manma’asi’i i isåo-mu.”</p>
<p>Dispues hu hunguk i bos i Saina ilelek-ña, “Håyi para bai Hu na’hånåo?   Håyi para u hånåo put hita?”  Guåhu ilek-ku:  “Estigui’ yu’, na’hånåo yu’!”</p>
<p>I finu’ i Saina.</p>
<p>INEPPIN I SÅTMU                                                               Ps 138, 1-2. 2-3. 4-5. 7-8</p>
<p>R.  GI ME’NAN I MANÅNGHIT NA BAI HU KÅNTA I MATUNÅ-MU, ASAINA.</p>
<p>Hu nå’i Håo gråsia,Asaina, yan todu i kurason-hu,</p>
<p>hu kantåyi Håo gi me’nan i manyu’us siha.</p>
<p>gi me’nan i manånghit na bai hu kånta i matunå-mu;</p>
<p>Hu saluda guatu i santus na templom-mu</p>
<p>ya bai hu nå’i gråsia i na’ån-mu.</p>
<p>INEPPI….</p>
<p>Put i guinaiyam-mu yan fiet Håo.</p>
<p>Sa’ Un na’annuk na må’gas gi hilu’ todu</p>
<p>i na’ån-mu yan i tinago’-mu.</p>
<p>Anai hu ågang Håo, Un oppi yu’;</p>
<p>Un na’metgut i espiritu-hu.</p>
<p>INEPPI….</p>
<p>Un matuna ni todu i manrai gi tanu’,Asaina,</p>
<p>yanggin mahunguk i finihu’ ginin i pachot-mu.</p>
<p>Siempri makantåyi håfa bidå-ña iSaina:</p>
<p>“Sa’ takkilu’ i glorian iSaina!”</p>
<p>INEPPI….</p>
<p>I agapa’-mu sumåsatba yu’.</p>
<p>Humahami yan iSainaasta i uttimu.</p>
<p>Asaina, i guinaiyam-mu u dinira para todu i tiempu.</p>
<p>Cha’-mu disatetendi i che’chu’ i kannai-mu!</p>
<p>INEPPI….</p>
<p>SIGUNDU NA TINAITAI                                                                 1 Cor 15, 1-11</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Ya på’gu malagu’ yu’, mañe’lu-hu, na bai hu na’fanmanhassu hamyu ni Maolik na Nutisia ni hu sitmuni hamyu, ni en risibi, ya ennåo na tumotohgi fitmi i hinenggin-miyu.  Guiya ennåo i ibangheliu, i mensåhi, ni hu sitmuni hamyu.  Siempri mansinatba hamyu ni ibangheliu yanggin en ge’ti fitmi–solu manmanhonggi hamyu dibåtdi.  Hu intrega hamyu nu atyu siha i hu risibi, siha esti i mås manimputtånti:  na måtai i Kristo put i isåo-ta, taimanu ha’ i matugi’ gi Eskritura; na mahåfut Gui’ ya mana’lå’la’ Gui’ ta’lu dispues di tres dihas, taimanu ha’ i matugi’ gi Eskritura; na umannuk Gui’ gi as Pedro yan dispues gi dossi na manapostulis.  Dispues Ha na’annuk Gui’ gi mås di kinientus ni dumalalalaki Gui’, ni mayót påtti manlåla’la’ ha’ trabiha, låo guaha esta manmåtai.  Dispues umannuk Gui’ gi as Santiago, ya dispues gi todu i manapostulis. Put uttimu umannuk Gui’ lokkui’ giya guåhu–maskiseha kalang ti diknu mafañagu-hu. Guåhu i mås takpapa’ gi entri i manapostulis–ni ti hu miresi ma’ågang apostut, sa’ hu petsigi i iklesian Yu’us.  Låo put i gråsian Yu’us na taiguini yu’, ya i gråsia ni Ha nå’i yu’ ti hu na’låstima. Inlugåt, mås duru yu’ macho’chu’ ki ni håyi na apostut, achukka’ ti guåhu gi magåhit machocho’chu’, låo i gråsian Yu’us machocho’chu’ yan guåhu. Put ennåo na maseha måttu ginin guahu pat ginin siha, estigui’ i setmun-måmi, ya esti en henggi.</p>
<p>I finu’ i Saina.</p>
<p>IBANGHELIU                                                                                               Lk 5, 1-11</p>
<p>ÅLELUIA     Mt 4, 19</p>
<p>R.  Åleluia.  ILEK-ÑA I SAINA, MAILA’ YA UN TATTIYI YU’,</p>
<p>YA BAI HU FA’PESKADOT TÅOTÅO HÅO.      R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Mientras mana’achonnik i taotåo siha guatu gi as Jesus para u mahunguk i finu’ Yu’us, Ha li’i’ dos na boti ma’å’angkla gi uriyan i Hagoi Gennesaret; esta manunuk i peskadot ya mafa’gågasi i chinchulun-ñiha.  Kumahulu’ si Jesus gi un boti, ni iyun Simon, ya finaisin gui’ para u na’lattiyung ginin i uriyan i hagoi, intonsis, gi fata’chong-ña, Ha kuntinuha fuma’nå’gui i linahyan ginin i boti.  Anai munhåyan kumuentus ilek-ña as Simon, “Sigi huyung gi taddung na hånum ya un na’tunuk i chinchulu-mu ya un fangonni’.”  Manoppi si Simon, “Ma’estru tulanotchi manmacho’chu’ ham duru låo tåya’ kinenni’-måmi; låo bai in na’tunuk i chinchulu sa’ put ilek-mu.”  Anai macho’gui esti manmangonni’ un kantidån guihan ya esta para matitik ha’ i chinchulu.  Ma aluf i mangga’chung-ñiha gi ottru boti para u fanmåttu ya para u faninayuda.  Manmåttu, ya mañiha mana’bula i dos boti asta ki kana’ ha’ mañoñokñuk.  Anai ha li’i’ esti, si Simon Pedro dumimu påpa’ gi fi’un i adding Jesus ilelek-ña, “Apåtta Håo giya guåhu, Asaina, i’isao yu’ na tåotåo.”  Magåhit na nina’sen manman gui’ yan i mangga’chong-ña ni kinenni’-ñiha, kuntodu si Santiago yan si Juan, i lalåhin Zebedee, ni manggaga’chung yan si Simon.  Ilek-ña si Jesus as Simon, “Cha’-mu ma’å’a’ñao; desdi på’gu para mo’na hågu para un peskadot tåotåo.”  Dispues di ennåo matulus hålum i botin-ñiha gi tanu’, masotta todu i guinahan-ñiha, ya matattiyi Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>I MAPRISENTAN I SAINA</h1>
        <p><strong>Date:</strong> January 31, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-maprisentan-i-saina-2/<p>
        <p>FINENIꞌNA NA TINAITAIC</p>
<p>Un tinaitai ginin i Lepblun i Prufeta as ‘Malachi’Mal 3, 1-4</p>
<p>I todu Ha na’siña na Saina ilekña, “Bai na’hånåo i tentago’-hu para u pripåra un chålan para Guåhu. Atyu nai iSainani un ispipiha gotpi ha’ u fåttu gi Templon-ña. I tentago’-ña ni un malagugu’i lumi’i’ u fåttu para u pruklåma i kuntratå-hu.”</p>
<p>Låo håyi para u siningun atyu na ha’åni yanggin måttu? Håyi para u lå’la’ yanggin umannuk Gui’? Siempri parehu Gui’ yan i fetti na habbun, kalang i guafi ni ha kukula i liluk. Guiya para u fåttu para u fanhusga taiguihi i numana’gasgas yan mangungula plåta. Taimanu ha’ i plateru ni ha kukula i plåta yan i oru, taiguennåo ha’ i tentågu’ i Saina para u kula i mamåli’, kosa ki u machuli’ guatu giSainai mandinanchi na inifresi. Ennåo nai siempri nina’maguf Gui’ ni inifresin i taotao Huda yan Hirusalen taimanu ha’ gi manmaloffan na tiempu.</p>
<p>I finu’ i Saina.</p>
<p>INEPPIN I SÅTMU                                                                                          Ps 24, 7. 8. 9. 10</p>
<p>R. (8) HÅYI ESTI I TAKKILU’ NA RAI?  GUIYA I SAINA!</p>
<p>Baba atbettu i trångka;</p>
<p>baba i antigu na potta siha,</p>
<p>ya u hålum i takkilu’ na rai.</p>
<p>﻿INEPPI…</p>
<p>Håyi esti i takkilu’ na rai?</p>
<p>Guiya iSaina, metgut gi gera,</p>
<p>iSaina, metgut gi batida.</p>
<p>﻿INEPPI…</p>
<p>Baba atbettu i trångka;</p>
<p>baba i antigu na potta siha,</p>
<p>ya u hålum i takkilu’ na rai.</p>
<p>﻿INEPPI…</p>
<p>Håyi esti i takkilu’ na rai?</p>
<p>I manggånna naSaina—</p>
<p>Guiya i takkilu’ na rai.</p>
<p>INEPPI…</p>
<p>SIGUNDU NA TINAITAI                                                                    Heb 2, 14-18</p>
<p>Un tinaitai ginin i Katta para i ManHibrehu</p>
<p>Put atyu siha i Ha ågang famagu’un, era tåotåo esti siha ni guaha sensin-ñiha yan haga’-ñiha, Guiya lokkui’ si Jesus parehu yan siha yan sumåonåo Gui’ gi naturat-ñiha. Ha cho’gui esti kosa ki ginin i finatai-ña u dinistrosa i aniti, ni guaha fuetsån-ña ni finatai, ya ginin esti nai u na’fanlibri atyu siha i manisklåbu todu i lina’la’-ñiha put i mina’å’ñao-ñiha ni finatai. Klåru na ti i manånghit Ha ayuda. Inlugåt, Ha ayuda i disindensian Abrahan. Esti kumeke’ilekña na debidi u parehu Gui’ yan i mañe’lu-ña gi todu manera, para ki siña Gui’ humuyung fiet yan gái ma’asi’ na Takkilu’ na Påli’ gi sitbision-ña as Yu’us, ya ginin ennåo na u fanma’asi’i ni isao-ñiha i taotåo siha. Ya på’gu nai siña Ha ayuda atyu siha na tåotåo i manmatetenta, sa’ Guiya esta munhåyan matenta yan mamadesi.</p>
<p>I finu’ i Saina.</p>
<p>IBANGHELIU                                                                         Lk 2, 22-40</p>
<p>R. Åleluia.    UN KÅNDIT PARA U ININA I CHALÅN-MU PARA I TI MANHUDIHOS</p>
<p>YAN PARA U FANINENRA I TAOTÅO-MU MANISRAILITAS.</p>
<p>+ Un tinaitai ginin i såntu Ibangheliu sigun i tinigi’ San Lucas</p>
<p>Måttu i tiempu anai si Jose yan si Maria debidi u makumpli i tinagu’ Moises na sirimonias ni para u mana’fanggåsgas siha. Put ennåo na makonni’ i patgun guatu giya Hirusalen para u maprisenta Gui’ gi Saina. Estigui’ matugi’ gi Lai i Saina: “Todu i primirisa na låhi debidi u makunsågra para i Saina.” Manhånåo lokkui’ put i para u ma’ufresi sakrifisiu sigun gi lai i Saina: “Un påt paluman åpu osino un petchun paluman nossa’.”</p>
<p>Iståba na sumåsaga giya Hirusalen un tåotåo ni na’ån-ña si Simeon.  Måolik esti na tåotåo ya gai ma’a’ñåo as Yu’us, ya ha nanangga i mana’librin Israhet. Inina ni Espiritu Såntu ya sinangåni gui’ na ti u tañña’ i finatai asta ki ha li’i’ i nina’hånåo i Saina na Misihas.  Inina gui’ ta’lu ni Espiritu Såntu ya humånåo para i Templu. Anai måttu i patgun as Jesus gi Templu kinekenni’ ni mañaina-ña para u makumpli i tinagu’ i Lai, hineggui i patgun as Simeon, ya ha nå’i gråsia si Yu’us:</p>
<p>“O Asaina, på’gu sa’ esta Un kumpli i prumeså-mu,</p>
<p>siña Un konni’ måhgugung i tentago’-mu.</p>
<p>I matå-hu mismu lumi’i’ i nana’libri ginin Hagu,</p>
<p>ni Un pripåra gi me’nan todu i taotåo:</p>
<p>Un kåndit para u inina i chalån-mu para i MamPagånu</p>
<p>yan para u faninenra i taotåo-mu ManIsrailitas.”</p>
<p>Nina’manman i tatan i patgun yan si nanå-ña ni sinangan Simeon put i patgun. Mambinendisi as Simeon ya ilek-ña as Maria i nana, “Inatyik esti na påtgun as Yu’us para i pineddung yan kinahulu’ meggai giya Israhet; u fama’un siñåt Gui’ ginin as Yu’us ni meggai na tåotåo u kinentra, ya Guiya u nina’fanannuk todu i sikretu na hinassu. Ya i piniti-mu kalang un kalåktus na såpbli, u yinamak i kurason-mu.” Iståba guennåo un prufeta ni na’ån-ña si Anna, hagan Phanuel, ni ginin i rasan Asher. Åmku’ esti na palåo’an. Dispues di sietti åñus na umasaguan-ña bumi’uda asta otchentaikuåttru åñus idåt-ña. Nungka nai ha dingu i templu; ha adodora si Yu’us ha’åni yan puengi, umayuyunat yan manånayuyut. Måttu guatu guennåo mismu na mumentu, ha nå’i gråsia si Yu’us ya kumuentus put i patgun para todu atyu siha i numanangga i mana’librin Hirusalen.</p>
<p>Anai munhåyan i dos makumpli todu siha i tinagu’ i Saina, mana’lu tåtti para Nasaret giya Galileha anai gaigi i gima’-ñiha. Dumångkulu yan mumetgut i patgun; tumomtum Gui’, ya binendisi Gui’ as Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> January 26, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu-8/<p>
        <p>C</p>
<p>FINENI’NA NA TINAITAI                                                               Neh 8, 2-4a. 5-6. 8-10</p>
<p>Un tinaitai ginin i Lepblun Nehemiah</p>
<p>I pali’ as Ezra ha chuli’ i lai guatu gi me’nan i inetnun, ni manggaigi i lalåhi, famalåo’an, yan atyu siha na famagu’un i manggai’idåd esta para u fanmangumprendi.  Anai tumohgi gui’ gi un punta ni tåya’ humohomi gi me’nan i Trangkan-Hånum, ha taitai håfa gaigi gi lepblu desdi i chatanmak asta i talu’åni, gi me’nan i lalåhi, famalåo’an, yan atyu siha na famagu’un i manggai’idåd esta para u fanmangumprendi; ya todu i taotåo siha mágof atituyi i lepblun i lai.  Tumotohgi si Ezra gi hilu’ un oddas ni mafa’tinas para esti na ukasion.  Si Ezra ha baba i royun påppit kosa ki siña todu i taotåo siha u lini’i’ (sa’ takkilo’ña gui’ nai tumotohgi ki i taotåo siha); ya anai ha bababa i finalulun påppit manohgi i taotåo siha.  Si Ezra ha tuna iSaina, i takkilu’ na Yu’us, yan todu i taotåo, mahåtsa hulu’ takkilu’ i kannai-ñiha, ya manmanoppi, “Åmen, åmen!”  Dispues manmañaluda påpa’ ya manoppup gi me’nan i Saina, i matan-ñiha gi edda’.  Ha gof taitai si Ezra i lepblun i lai Yu’us, ya ha isplilika måolik kosa ki siña todus u kinimprendi håfa matataitai.  Dispues [si Nehemiah ni kumeke’ilekña MÅ’GAS NA SIÑOT, yan] i pali’ as Ezra [yan si Levites ni fuma’nåna’gui i taotåo] ilek-ña nu todu i taotåo:  “Pågu na ha’åni såntus para iSainai Yi’us-miyu.  Cha’-miyu fantriristi, pat en fangasao” — sa’ mangåkati todu i taotåo mientras mahuhunguk i finu’ i lai.  Ilekña ta’lu:  “Fanhånåo ya en fañotchu mansustånsia na nengkannu’ yan manmamis na gimin, ya po’luyi dididi’ atyu siha i tåya’ prinipåran-ñiha; sa’ på’gu na ha’åni såntus para iSaina-ta.  Mungnga mantristi på’gu na ha’åni sa’ i minetgut-miyu debidi ginin i minaguf-miyu giSaina!”</p>
<p>I finu’ i Saina.</p>
<p>INEPPIN I SÅTMU                                                               Ps 19, 8. 9. 10. 15</p>
<p>R.    I FINO’-MU, ASAINA, ESPIRITU YAN LINA’LA’.</p>
<p>Sen måolik i lai iSaina,</p>
<p>ha na’freresku i anti;</p>
<p>Angokkuyun i tinagu’ iSaina,</p>
<p>Ha nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason;</p>
<p>Klåru i minandan iSaina,</p>
<p>Ha na’lele’an i áttaduk.</p>
<p>INEPPI…..</p>
<p>Gåsgas i mina’åñåo giSaina,</p>
<p>ya mesngun para todu i tiempu;</p>
<p>I etdin iSainamanmagåhit</p>
<p>manunas interamenti.</p>
<p>INEPPI…..</p>
<p>Puedi i finu’ i pachot-tu u akseptåpbli para Hågu,</p>
<p>ya u gaigi i hinassun i kurason-hu gi me’nå-mu,</p>
<p>Asaina, Hågu i atcho’-hu yan nana’librek-ku.</p>
<p>INEPPI…..</p>
<p>SIGUNDU NA TINAITAI                                                                 1 Cor 12, 12-30</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>I Kristo kalang un tataotåo ni meggai na påtti; låo un tataotåo ha’, atchukka’ manggaigi meggai difirentis na påtti.  Gi etmismu manera, todus hit, maseha ManHudihos siha patsino MamPagånu, måseha manisklåbu patsino manlibri, manmatakpångi hit gi un tataotåo ginin i etmismu Espiritu, ya todus hit manmanå’i ni esti i uniku na Espiritu para ta gimin.</p>
<p>I tataotåo mismu ti mafa’tinas kumu un påtti ha’, låo meggai na påtti. Yanggin para u åluk i adding, “Put i ti kånnai yu’, ti såsaonåo yu’ gi tataotåo,” ti kumekke’ilekña ennåo na ti påtti gui’ gi tataotåo.  Ya yanggin para u åluk i talanga, “Put i måta yu’, ti såsaonåo yu’ gi tataotåo,” ti kumekke’ilekña ennåo na ti påtti gui’ gi tataotåo.  Yanggin interu i tataotåo måta ha’, taimanu manhunguk?  Ya yanggin talanga ha’, taimanu manngingi’?   Låo gi magåhit si Yu’us Ha nå’yi difirentis påtti siha i tataotåo taimanu ha’ i malago’-ña.  Tåya’ siempri tataotåo yanggin unu ha’ na påtti guaha-ña!  Låo gi magåhit, guaha meggai na påtti siha låo unu ha’ na tataotåo.  Intonsis i mata ti siña ha sangåni i kannai, “Ti hu nisisita håo!”  Ni ti siña i ilu para u åluk ni adding, “Ti hu nisista håo!”  Inlugåt di esti, ti siña hit manlå’la’ sin atyu na påtti i kalang mohun ti gof prisisu; ya atyu na påtti siha i hinassot-ta na ti manggof prisisu, esti siha mås ta prikukura umasisti; ya atyu na påtti siha gi tataotåo i ti manggof atanun espisiåt na inadahi manmatråtan-ñiñiha, sa’ atyu i manggåtbu na påtti ti manisisita ispisiåt na inadahi.  Si Yu’us mismu fuma’tinas i tataotåo gi manera ni para u nina’i mås onru atyu na påtti siha i numisisita.  Pues intonsis ti madibibidi i tataotåo, låo todu i difirentis na påtti parehu ha’ intires-ñiha para kada unu.  Yanggin mamadesi un påtti gi tataotåo, kuntodu i pumalu na påtti manchamamadesi; yanggin ma’onra un påtti, kuntodu i pumalu na påtti manchámaguf.</p>
<p>Todus hamyu tataotåo i Kristo, ya kada unu giya hamyu påtti guennåo na tataotåo.  Esta si Yu’us Ha arekla gi Gima’Yu’us kadakuåt sagå-ña:  imprimet lugåt i manapostulis, sigundu i mamprufeta, yan tetset i manma’estru; dispues atyu siha i chumocho’gui i milågru, dispues tinattitiyi ni atyu siha i manmanå’i fuetsa para u fanna’homlu’, osino para u fanmanayuda yan dinirihi ottru tåotåo siha, osino para u fanguentus ni manna’manman na lingguåhi. Ti todu siha manapostulis osino mamprufeta patsino manma’estru.  Ti todu siha siña manggái fuetsa para u fanmama’tinas milågru osino para u fanna’homlu’ manmalångu.  Ti todu siña manguentus ni manna’manman na lingguåhi osino para u ma’isplika atyu i masångan.</p>
<p>I finu’ i Saina.</p>
<p>IBANGHELIU                                                                       Lk 1, 1-4; 4, 14-21</p>
<p>ÅLELUIA     Lk 4, 18-19</p>
<p>R.  Åleluia.  I SAINA MUNA’HÅNÅO YU’ PARA BAI HU CHULI’I I</p>
<p>MAMOPBLI NI MAOLIK NA NUTISIA,</p>
<p>YAN LINIBRI PARA I MANMAPRERESU.       R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Meggai manmacho’chu’ para u matugi’ i sinisedi siha ni esta manmakumpli gi entalo’-ta, atyu siha na sinisedi manmasangåni hit taimanu ha’ i lini’i’ atyu siha i fine’na ni manmanli’i’ yan manministrun i finu’ i Saina.  Guåhu lokkui’ esta hu gof atituyi lumastreha todu siha i difirentis na sinisedi desdi i tutuhun ya hu disidi tumugi’ påpa’ para hågu, ‘Theophilus’, kosa ki Hågu i Ma’gas na Siñot siña un li’i’ na angokuyun i fina’nå’gui ni un risibi.</p>
<p>Tuma’lu tåtti si Jesus giya Galileha gi fuetsan i Espiritu, ya machalapun i maolik masangån-ña gi todu i lugåt. Mama’nåna’gui Gui’ gi sinagogan-ñiha, ya mansen a’gang i tininan-ñiha nu Guiya.</p>
<p>Måttu giya Nasaret anai dumångkulu Gui’, ya anai humålum gi sinagoga gi Sabaf  kumu Ha chocho’gui  kalang kustumbri, tumohgi hulu’ para Guiya u fanaitai.  Anai manå’i Gui’ ni Lepblun i Prufeta as Isaias, Ha baba i royun påppit ya Ha sodda’ i sinangan anai matugi’:</p>
<p>“I Espiritun i Saina gaigi gi hilo’-hu;</p>
<p>put ennåo na esta Ha olius Yu’ ni laña.</p>
<p>Ha na’hånåo Yu’ para bai Hu chuli’i na’maguf na nutisia i mamopbli,</p>
<p>para bai Hu pruklåma i linibri para i manmaditeteni,</p>
<p>Para u fanmanli’i’ ta’lu i mambåtchit,</p>
<p>para u fanmasotta i manmapreresu,</p>
<p>yan para bai Hu anunsia un åñu na gråsia para i Saina.”</p>
<p>Anai Ha falulun si Jesus tåtti i royun påppit, Ha nå’i i ayudånti ya matå’chung Gui’. Todu i manggaigi gi sinagoga mandotchun i inatan-ñiha giya Guiya.  Pues Ha tutuhun sumångani siha, “På’gu na ha’åni nai makumpli esti na sinangan i en hinguk.”</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> January 18, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu-8/<p>
        <p>C</p>
<p>FINENI’NA NA TINAITAI                                                                                 Is 62, 1-5</p>
<p>Un tinaitai ginin i Lepblun i Prufeta as Isaias</p>
<p>Put iya Sion ti bai hu silensiu,</p>
<p>put iya Hirusalen ti bai hu famatkilu,</p>
<p>Asta ki muma’lak kalang chatanmak i mina’lak-ña</p>
<p>yan i satbasion-ña kalang i mañiñila’ na hachon.</p>
<p>I nasion siha u mali’i’ i mina’lak-mu,</p>
<p>yan todu i manrai siha i gloriå-mu;</p>
<p>Siempri un ma’ågang ni nuebu na nå’an</p>
<p>ni Ha prununsia i pachut iSaina.</p>
<p>Siempri un fama’un gloriosu na kurona gi kannai iSaina,</p>
<p>un kuronan rai ni ginegi’ti ni Yi’os-mu.</p>
<p>Ti un ma’ågang ta’lu ni taotåo siha na “Hågu i Mayuti’,”</p>
<p>pat u ma’åluk na “Kansådu” i tanu’-miyu,</p>
<p>Låo inlugåt siempri un ma’ågang “I Muna’mamaguf yu’,”</p>
<p>ya i tano’-mu “Asaguå-hu.”</p>
<p>Sa’ maguf iSainagiya hågu,</p>
<p>ya Ha fa’asaguå-ña i tano’-mu.</p>
<p>Taimanu ha’ na i sutteru ha asasagua i bithen,</p>
<p>i Fuma’tinas håo un inasagua;</p>
<p>Taimanu ha’ i nobiu ni mamaguf ni nobia,</p>
<p>taiguennao ha’ lokkui’ na u maguf si Yu’us giya hågu.</p>
<p>I finu’ i Saina.</p>
<p>INEPPIN I SÅTMU                                                   Ps 96, 1-2. 2-3. 7-8.  9-10</p>
<p>R.    PRUKLÅMA I MAMBUNITU NA CHE’CHO’-ÑA SIHA</p>
<p>GI TODU I NASION.</p>
<p>Kantåyi iSainanuebu na kånta;</p>
<p>kantåyi iSaina, todus hamyu gi tanu’.</p>
<p>Kantåyi iSaina; bendisi i na’ån-ña.</p>
<p>INEPPI….</p>
<p>Anunsia i satbasion-ña, kada diha.</p>
<p>Sångan i gloriå-ña gi entalu’ i nasion siha;</p>
<p>Gi entalu’ i taotåo siha, i manna’manman na fina’tinås-ña.</p>
<p>INEPPI….</p>
<p>Nå’i iSainahamyu ni familian nasion siha,</p>
<p>nå’i iSainagloria yan tinina;</p>
<p>nå’i iSainani gloria ni Ha miresi i na’ån-ña!</p>
<p>INEPPI….</p>
<p>Saluda iSaina,gåtbu i sinantos-ña.</p>
<p>Fanlåolåo gi me’nan Yu’us, todus hamyu ni manggaigi gi tanu’;</p>
<p>Sångan gi entri i nasion siha:  ISainarai Gui’.</p>
<p>Si Yu’us Ha gubebetna i taotåo, Ha trårata parehu.</p>
<p>INEPPI….</p>
<p>SIGUNDU NA TINAITAI                                                                 1 Cor 12, 4-11</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Guaha difirentis klåsin esperituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu Saina ha’ masesetbi.  Guaha difirentis klåsin kapasidåt para u macho’gui i sitbisiu, låo etmismu Yu’us numåna’i kapasidåt todus para u macho’gui kada sitbisiu.  Mana’a’annuk i gumaigin i Espiritu gi kada tåotåo para minaolik todus. I Espiritu Ha nåna’i un tåotåo un minsåhi ni bula tinemtum, mientras i etmismu Espiritu Ha nåna’i i ottru tåotåo un minsåhi ni bula tiningu’.  I uniku yan i etmismu Espiritu Ha nåna’i un tåotåo hinenggi, mientras Ha nåna’i ottru tåotåo ni fuetsan numá’homlu’.  I Espiritu Ha nåna’i un tåotåo ni fuetsa para u fama’tinas milågru; para i ottru, Ha nåna’i ni rigålu para u sångan i minsåhin Yu’us; ya i ottru ta’lu, Ha nåna’i ni kapasidåt para u distinggi i rigålu ni måfattu ginin i Espiritu osino ginin atyu i ti ginin i Espiritu.  Ha nåna’i un tåotåo ni kapasidåt para u kuentus ni manna’manman na lingguåhi, ya i ottru Ha nåna’i ni kapasidåt para u isplika håfa masångan.  Låo unu ha’ yan etmismu Espiritu chumotcho’gui esti siha’; Ha nåna’i sigun gi minalago’-ña kada tåotåo difirentis rigålu.</p>
<p>I finu’ i Saina.</p>
<p>IBANGHELIU                                                                                               Jn 2, 1-11</p>
<p>ÅLELUIA     2 Thes 2, 14</p>
<p>R.  Åleluia.       ESTA SI YU’US HA ÅGANG HIT GININ I IBANGHELIU;</p>
<p>PARA TA RISIBI I PATTET-TA NI GLORIAN I SAINA-TA AS   JESUSKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gumuaha fandånggu giya Cana giya Galileha, ya iståba guennåo i nanan Jesus.  Si Jesus yan i mandisipulu-ña lokkui’ manmakumbida para i silebrasion.  Durånti i giput humokkuk binu, ya sinangåni si Jesus as nanå-ña, “Hokkuk esta binun-ñiha.”  Manoppi si Jesus, “Siñora, håfa na un na’såsaonåo Yu’ gi atburutu-mu?  Ti mafåttu trabiha i orå-hu.”  Si nanå-ña ha sangåni atyu siha i manmañeñetbi gi lamasa, “Che’gui håfa mansinangåni hamyu.”  Sigun gi kustumbrin i ManHudihos siha ni para mafa’gåsi siha na sirimonias, iståba guennåo sais na tebbut hånum ni kada unu ha sasahguan ennåo i benti asta trenta galon.  Manågu’ si Jesus, “Na’fambula i tebbut siha hånum,” pues mana’fambula i tebbut.  Ilek-ña, “På’gu nai fanmañuhu dididi’ ya en chili’ guåtu gi mentu’.”  Macho’gui taimanu ha’ i tinago’-ña.  I mentu’ ha tañña’ i hanum ni mafa’binu, låo ti ha tungu’ ginin manu mågi ennåo; i manmañeñetbi ha’ gi lamasa tumungu’, sa’ siha sumuhu i hanum.  Pues i mentu’ ha ågang i nobiu ya ilek-ña nu guiya: “I taotåo siha diputsi mana’fanggigimin i kumbiti ni maolik na binu fineni’na; ya yanggin esta meggai ginimin-ñiha nai malalaknus atyu i labaratu.  Låo hågu på’gu un lalaknus i mås måolik na binu.”  Ha cho’gui si Jesus esti i fineni’na na siñåt giya Cana giya Galileha.  Taiguini na Ha na’matungu’ i gloriå-ña, ya manmanhonggi i mandisipulu-ña nu Guiya.</p>
<p>I Ibangheliun i Saina.</p>

        </section>
        <hr>
        
        <section>
        <h1>MATAKPÅNGIN I SAINA-TA</h1>
        <p><strong>Date:</strong> January 11, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/matakpangin-i-saina-ta-5/<p>
        <p>A B C</p>
<p>FINENI’NA NA TINAITAI                                                                     Is 42, 1-4. 6-7</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSaina:</p>
<p>I sitbentek-ku ni Hu susteteni,</p>
<p>i inatyek-ku ni giya guiya nai mumamaguf Yu’,</p>
<p>Gi hilo’-ña nai Hu po’lu i espiritu-hu;</p>
<p>guiya chumuchuli’ i tininas para i nasion siha,</p>
<p>Ti umå’agang huyung, ti ume’essalao,</p>
<p>ti ha na’mahuhunguk i bos-ña gi katsåda.</p>
<p>I malåssas na pi’åo ti para u yamak,</p>
<p>ya i mañiñila’ na metcha ti para u punu’,</p>
<p>Asta ki ha istapblesi i tininas gi tanu’;</p>
<p>i kantun tåsi siha u manangga i finana’gueñ-ña.</p>
<p>Guåhu, iSaina, esta Hu ågang håo para i tininas ni manggånna,</p>
<p>esta Hu go’ti i kannai-mu;</p>
<p>Hu fotma håo, ya Hu po’lu håo</p>
<p>kumu kuntråtan i taotåo,</p>
<p>un kåndit para i nasion siha,</p>
<p>Para un baba i matan i mambåtchit,</p>
<p>para un na’fanhuyung i prisuneru siha ginin i kalabosu,</p>
<p>ya ginin i papa’ såtgi, atyu siha ni manggaigi gi hinemhum.</p>
<p>I finu’ i Saina.</p>
<p>INEPPIN I SÅTMU                                                               Ps 29, 1-2. 3ac-4. 3b. 9b-10</p>
<p>R.  I SAINA U BENDISI I TAOTÅO-ÑA SIHA NI PÅS.</p>
<p>Nå’i iSaina, hamyu ni manlinangitan,</p>
<p>nå’i iSainani gloria yan minetgut;</p>
<p>Nå’i iSainani gloria ni diretchon-ña i na’an Yu’us.</p>
<p>Adora iSainagi santus na magagu-ña!</p>
<p>INEPPI….</p>
<p>﻿﻿﻿I bos iSainagaigi gi hilu’ i tasi siha;</p>
<p>iSainagaigi gi hilu’ i taichi’ na tåsi siha.</p>
<p>Minina’siña i bos iSaina;</p>
<p>må’gas i bos iSaina.</p>
<p>INEPPI….</p>
<p>Huhulu i glorian Yu’us,</p>
<p>Todu i manggaigi gi palåsyu ilik-ñiha, “Gloria!”</p>
<p>Matå’chung iSainagi hilu’ i dilubiu!</p>
<p>Manggubetna iSainakumu rai para todu i tiempu!</p>
<p>INEPPI….</p>
<p>SIGUNDU NA TINAITAI                                                                             Acts 10, 34-38</p>
<p>Un tinaitai ginin i Bidan i Manapostulis</p>
<p>Ha tutuhun kumuentusi siha si Pedro i MamPagånu ni esti siha na palåbras: “På’gu ha’ hu tututuhun kumumprendi na magåhit na tåya’ si Yu’us Ha fabureresi ni unu.  Inlugåt di ennåo, si Yu’us Ha aksesepta maseha håyi na nasion tåotåo ni ma’å’ñåo nu Guiya yan måolik bidåda-ña. Estigui’ i minsåhi ni Ha nå’i i famagu’un Israhet, i Maolik na Nutisian pås ni mapruklåma ginin as Jesukristo ni Sainan todus.  Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya.”</p>
<p>I finu’ i Saina.</p>
<p>C</p>
<p>IBANGHELIU                                                                                   Lk 3, 15-16. 21-22</p>
<p>ÅLELUIA</p>
<p>R.  Åleluia.    MABABA I LANGIT YAN MAHUNGUK I BOS I TATA:</p>
<p>GUIYA ESTI I HU GOFLI’I’ NA LAHI-HU, EKKUNGUK GUI’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>I taotåo siha mana’afaisin, manmamanman gi kurason-ñiha na siña ha’ na si Juan guiya i Misihas.  Manineppi siha todu as Juan anai ilek-ña, “Hu takpåpangi hamyu ni hanum, låo guaha para u fåttu ni metgotña ki guahu.  Guåhu ti diknu yu’ para bai hu pula’ i geddin i sandaliås-ña. Guiya en fantinakpångi ni Espiritu Såntu yan i guafi.</p>
<p>Anai munhåyan manmatakpångi i taotåo siha, ya iståba na manånayuyut si Jesus dispues di matakpångi Gui’ lokkui’, mababa i langit ya tumunuk påpa’ i Espiritu Såntu ya tumohgi gi hilo’-ña gi fotman un paluma.  Ya mahunguk un bos ginin i langit ilelek-ña, “Hågu i Hu gofli’i’ na Lahi-hu.  Hågu muna’mamaguf Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>EPIFANIA</h1>
        <p><strong>Date:</strong> January 4, 2025<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania-8/<p>
        <p>A B C</p>
<p>FINENI’NA NA TINAITAI                                                                           Is 60, 1-6</p>
<p>Un tinaitai ginin i Lepblun i Prufeta as Isaias</p>
<p>Kahulu’ gi mina’lak-mu, O Hirusalen!  Måttu esta i ininå-mu,</p>
<p>i glorian iSainamani’ina giya hågu.</p>
<p>Atan sa’ i hinemhum ha tåmpi i tanu’</p>
<p>ya potput na mapagåhis tumåmpi i taotåo siha;</p>
<p>Låo giya hågu na mani’ina iSaina,</p>
<p>ya gi hilo’-mu na a’annuk i gloriå-ña.</p>
<p>I nasion siha u fanmamokkat gi ininå-mu</p>
<p>ya i manrai siha gi lamlam na mina’lak-mu.</p>
<p>Håtsa hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu giya hågu:</p>
<p>I lalåhin-miyu manmåttu ginin i chagu’,</p>
<p>ya i hagan-miyu gi kannai i imfitmeran-ñiha.</p>
<p>Pues en fanmaguf gi lini’i’-miyu</p>
<p>ya i kurason-miyu u fambongbung yan u fansen maguf,</p>
<p>Sa’ i guinahan i tasi u mabasiha gi me’nan-miyu,</p>
<p>ya i rikesan i nasion siha u machuli’ guatu giya hamyu.</p>
<p>I mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian yan Ephah;</p>
<p>Todu ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN I SÅTMU                                                   Ps 72, 1-2. 7-8. 10-11.12-13</p>
<p>R.  (11)  ASAINA, UN MA’ADORA NI TODU I NASION SIHA GI TANU’.</p>
<p>O Yu’us, fanå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosa ki u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U måmta’ i rikesa gi tiempon-ña,</p>
<p>meggai na rikesa, asta ki ti u fanina i pilan.</p>
<p>U fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’ Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI                                                                 Eph 3, 2-3a. 5-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na esta en hinguk na si Yu’us gi grasiå-ña Ha nå’i yu’ ni esti na cho’chu’ para bai hu cho’gui para i minaolik-miyu.  Ha baba si Yu’us i sikretu na planu-ña ya Ha na’tungu’ yu’.</p>
<p>Gi manmaloffan siha na tiempu ti manmasangåni i taotåo siha put esti na sikretu, låo på’gu si Yu’us Ha na’matungu’ esti gi manapostulis yan gi mamprufeta ginin i Espiritu.  I sikretu, era, na ginin i ibangheliu na manggái patti i MamPagånu yan i ManHudihos; gi bendision Yu’us; manmembru siha gi etmismu tataotåo yan mañåsåonåo siha gi prumesa ni Ha fa’tinas si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt 2, 1-12</p>
<p>ÅLELUIA    Mt 2, 2</p>
<p>R.  Åleluia.  IN LI’I’ NA DOKKU’ I PUTI’ON-ÑA GI SANHAYA,</p>
<p>ENNÅO NA MANMÅTTU HAM PARA IN ADORA GUI’.</p>
<p>R.  Åleluia.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Mafañågu si Jesus giya Bilen, un songsung giya Hudeha, guihi na tiempu anai iståba rai si Hirodes.  Ti åpmam na tiempu dispues manmåttu giya Hirusalen lalåhi siha ginin i sanhaya ni umistutudia i kinalamtin i puti’un ya manmamaisin: “Månu nai gaigi i nuebu na finañågu na rai i ManHudihos?   In li’i’ na dokku’ i puti’on-ña gi sanhaya ennåo na manmåttu ham para in adora Gui’.” Nina’atburutåo si Rai Hirodes yan todu siha i taotåo Hirusalen anai mahunguk esti. Ha na’fandañña’ todu i manmå’gas mamåli’ yan i ma’estrun i Lai ya ha faisin siha, “Månu nai para u mafañågu i Misihas?”</p>
<p>Manmanoppi, “Iya Bilen na songsung, giya Hudeha. Estigui’ tinige’-ña i prufeta:</p>
<p>‘Hågu Bilen, ni gaigi gi tanu’ Huda,</p>
<p>Ti hågu mås takpapa’ gi entri i siudå siha giya Huda;</p>
<p>sa’ ginin hagu nai u fåttu un må’gas</p>
<p>ni para u dinirihi i taotåo-hu ManIsrailitas.’ “</p>
<p>Pues ha ågang si Hirodes i bisita siha ni mangginin sanhaya ya manhunta sikretu ya ginin esti na ha tungu’ i fetcha anai umannuk i puti’un. Dispues ha na’fanhånåo siha para Bilen ya ha ingkåtga siha nu esti: “Fanhånåo ya en gef ispiha i patgun, ya yanggin en sedda’ na’tungu’ yu’, ya guåhu lokkui’ bai hu hånåo ya bai hu adora Gui’.”  Pues manmå’pus, ya mientras manhåhanåo siha mali’i’ i puti’un, i mismu na puti’un ni mali’i’ gi sanhaya ya mamfine’nanaigui siha ya anai måttu gi hilu’ atyu na lugåt anai iståba i patgun, pumåra. Nina’fan sen maguf siha anai mali’i’ i puti’un!  Manhålum siha gi gima’ ya anai mali’i’ i patgun yan si Maria i nanå-ña, mandimu siha påpa’ ya ma’adora Gui’.  Pues mababa i balutan-ñiha ya manå’i i patgun rigålun: oru, insensiu yan påopåo, ni mafa’nana’an mira.  Mansinangåni siha as Yu’us gi guinifin-ñiha na cha’-ñiha fanata’lu tåtti as Hirodes; pues matulaika i chalan-ñiha tåtti para i tanu’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>UKTÅBAN PÅSGUAN NOCHI BUENASULEMNIN SÅNTA MARIA, I NANAN YU’US</h1>
        <p><strong>Date:</strong> December 31, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/uktaban-pasguan-nochi-buenasulemnin-santa-maria-i-nanan-yuus/<p>
        <p>A B C</p>
<p>FINENI’NA NA TINAITAI                                                                           Nm 6, 22-27</p>
<p>Un tinaitai ginin i Lepblun Numiru</p>
<p>Ilek-ña iSainaas Moises:  “Kuentusi si Aaron yan i lalahi-ña ya un sangåni siha: Taiguini bendisin-miyu ni ManIsrailitas.  Sangåni siha:</p>
<p>ISainaen fambinendisi yan en fampinilan!</p>
<p>ISainau fanina i matå-ña giya hamyu ya u gai ma’asi’ nu hamyu!</p>
<p>ISainau yo’asi’ fanatan-ña nu hamyu ya en fannina’i pås!</p>
<p>Pues para taiguini ma’agång-ña i na’ån-hu gi hilu’ i ManIsrailitas ya bai Hu bendisi siha.”</p>
<p>I finu’ i Saina.</p>
<p>INEPPIN I SÅTMU                                                                           Ps 67, 2-3. 5. 6. 8</p>
<p>R.  SI YU’US U BENDISI HIT GI MINA’ASE’-ÑA.</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI                                                                             Gal 4, 4-7</p>
<p>Un tinaitai ginin i Kattan San Pablo para i taotåo Galasia</p>
<p>Hafañeꞌlus:</p>
<p>Anai måttu i ma’apunta na tiempu, Ha na’hånåo si Yu’us i Lahi-ña mismu. Måttu Gui’ kumu lahin un palåo’an yan lumå’la’ Gui’ gi papa’ i Lai i ManHudihos, put i para u na’fanlibri atyu siha i maniståba gi papa’ i Lai, kosa ki siña hit manhuyung famagu’un Yu’us.  Put i para u na’li’i’ na famagu’on-ña hamyu, Ha na’hånåo si Yu’us i Espiritun i Lahi-ña hålum gi kurason-ta, atyu na Espiritu i umå’agang, “Åbba, Tåta.” Put ennåo na esta ti isklåbu, låo patgon-ña håo. Ya put i patgon-ña håo, siempri Ha nå’i si Yu’us i famagu’on-ña todu ni guinaha-ña.</p>
<p>I finu’ i Saina.</p>
<p>IBANGHELIU                                                                                               Lk 2, 16-21</p>
<p>ÅLELUIA. Heb 1, 1-2</p>
<p>R.  Åleluia.  GI MANMALOFFAN SIHA NA TIEMPU HA KUENTUSI</p>
<p>SI YU’US I MAÑAINA-TA GININ I MAMPRUFETA;</p>
<p>PÅ’GU KUMUENTUS GUI’ GININ I LAHI-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’; anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña. I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha. Anai måttu i mina’otchu na ha’åni anai para u macho’gui i setkumsisiu gi patgun, manå’i na’ån-ña as Jesus, i na’an ni nina’i Gui ni anghit åntis di u mama’potgi’ñaihun gi tiyan nanå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISA DURÅNTI I HA’ÅNI</h1>
        <p><strong>Date:</strong> December 24, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misa-duranti-i-haani-6/<p>
        <p>A B C</p>
<p>FINENI’NA NA TINAITAI                                                                           Is 52, 7-10</p>
<p>Un tinaitai ginin i Lepblun i Prufeta as Isaias</p>
<p>I na buninitu gi hilu’ i eksu’ siha i adding atyu</p>
<p>siha i chumuchuli’ manmåolik na nutisia siha,</p>
<p>Mananununsia pås, mañuñuli’ måolik na nutisia,</p>
<p>mananununsia satbasion, ya ha sangångani iya Sion,</p>
<p>“Rai i Yi’os-mu!”</p>
<p>Ekkunguk!  I guatdian-miyu siha manessalåo,</p>
<p>todu mane’essalåo gi minaguf-ñiha,</p>
<p>Sa’ mali’i’ direktamenti, gi me’nan i matan-ñiha,</p>
<p>iSainani humahåtsa ta’lu iya Sion.</p>
<p>Fangånta kumu un bos hamyu,</p>
<p>ni manmayulang Hirusalen.</p>
<p>Sa’ iSainaHa kunsuesuela i taotåo-ña,</p>
<p>Ha na’lilibri iya Hirusalen.</p>
<p>ISainaHa na’kesnuda i santus na kannai-ña</p>
<p>gi me’nan todu i nasion siha;</p>
<p>Todu i puntan i tanu’ siha u mali’i’</p>
<p>i satbasion i Yi’os-ta.</p>
<p>I finu’ i Saina.</p>
<p>INEPPIN I SÅTMU                                                               Ps 98, 1. 2-3. 3-4. 5-6</p>
<p>R.    TODU I PUNTAN TÅNU’ SIHA ESTA MALI’I’ I SASATBA NA NINA’SIÑAN YU’US.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kodu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha Ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>Fangånta tinina para iSainanu i håtpa,</p>
<p>nu i håtpa yan mambunitu na són.</p>
<p>I trumpeta yan i sunidun i kilu’,</p>
<p>fanessalåo kun minaguf gi me’nan i Rai, iSaina.</p>
<p>INEPPI…..</p>
<p>SIGUNDU NA TINAITAI                                                                             Heb 1, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Gi manmaloffan na tiempu meggai na biåhi na Ha kuentusi si Yu’us i mañaina-ta gi difirentis manera ginin i mamprufeta, låo guini gi uttimu siha na ha’åni Ha kuentusi hit ginin i Lahi-ña. Put Guiya na Ha na’huyung si Yu’us i tanu’, Guiya inatyik as Yu’us para u iyon-ña todu i kosas gi uttimu.  Guiya i ispehus anai a’annuk i mina’lak i glorian Yu’us yan Guiya ni mås ni menus i imåhin Yu’us, ni sumusteteni i tanu’ ni fuetsån-ña. Dispues di Ha gånna i ma’asi’in i isao i taotåo siha, matå’chung Gui’ gi langit gi agapa’ na båndan Yu’us, i Mås Takkilu’ na Fuetsa.</p>
<p>Mana’takkilo’ña i Lahi-ña ki i manånghit, taimanu ha’ i na’an ni nina’i Gui’ as Yu’us na takkilo’ña ki i na’an i manånghit siha.</p>
<p>Tåya’ si Yu’us nai Ha sangåni i mananghet-ña,</p>
<p>“Hågu i lahi-hu;</p>
<p>på’gu na ha’åni nai Guåhu tatå-mu.”</p>
<p>Ni tåya’ nai si Yu’us Ha sangåni ni unu gi manånghit,</p>
<p>“Guåhu para tatå-ña,</p>
<p>ya guiya para lahi-hu.”</p>
<p>Låo anai para u na’hånåo si Yu’us i primirisa na Lahi-ña para i tanu’, ilek-ña,</p>
<p>“Todu i manånghit Yu’us debidi Un ma’adora.”</p>
<p>I finu’ i Saina.</p>
<p>IBANGHELIU                                                                                               Jn 1, 1-18</p>
<p>ÅLELUIA</p>
<p>R.  Åleluia.  UN SINANTUSAN NA HA’ÅNI MÅTTU GIYA HITA.</p>
<p>FANMAMAILA’ NASION SIHA YA EN ADORA I SAINA.</p>
<p>PÅ’GU NA HA’ÅNI UN DÅNGKULU NA ININA MÅTTU GI TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi tutuhun iståba i Finihu’;</p>
<p>i Finihu’ iståba yan si Yu’us,</p>
<p>i Finihu’ si Yu’us.</p>
<p>Iståba Gui’ gi as Yu’us gi tutuhun.</p>
<p>Ginin Guiya na manmafa’tinas todu i kosas siha,</p>
<p>ya sin Guiya tåya’ mana’huyung.</p>
<p>Maseha håfa ni mafa’tinas giya Guiya, mañodda’ lina’la’,</p>
<p>lina’la’ para kåndit i taotåo siha.</p>
<p>Mani’ina i kandit gi halum homhum,</p>
<p>ya ti hinilat ni esti na klåsin hinemhum.</p>
<p>Iståba un tåotåo ni nina’hånåo as Yu’us ya i na’ån-ña si Juan,måttu kumu tistigu</p>
<p>para u tistiguyi i inina, kosa ki ginin guiya todu i taotåo siha u fanmanhonggi låo</p>
<p>hokkuk ha’ ni para u tistiguyi i inina, sa’ ti guiya mismu i inina.</p>
<p>I magåhit na inina ni numåna’i kåndit todu i taotåo siha para u fåttu gi tanu’.</p>
<p>Iståba Gui’ gi tanu’,</p>
<p>ya ginin Guiya na mafa’tinas i tanu’,</p>
<p>låo i tanu’ ti ha tungu’ håyi Gui’.</p>
<p>Måttu Gui’ gi taotåo-ña låo ti marisibi Gui’.</p>
<p>Atyu siha i umaksepta Gui’;  Ha nå’i siha pudet para u famfamagu’un Yu’us. Estigui’</p>
<p>atyu siha i manmanhonggi gi na’ån-ña ni ti manmafañågu ginin i haga’,pat sino ginin</p>
<p>i minalagu’ i sensin, pat ginin i minalagu’ tåotåo, sino ki ginin i minalagu’ Yu’us.</p>
<p>I Finihu’ mama’tåotåo</p>
<p>ya sumåga gi entalo’-ta,</p>
<p>ya ta li’i’ i gloriå-ña:</p>
<p>i glorian i uniku na Lahin i Tata,</p>
<p>misin gråsia yan minagåhit.</p>
<p>Tumistigu si Juan put Guiya anai ha pruklåma, “Put Guiya esti atyu i hu sångan,</p>
<p>‘Atyu i para u fåttu dispues di guåhu takkilo’ña ki guahu, sa’ mo’na Gui’ ki guahu.’ “</p>
<p>Ginin i minisen-ña todu hit manggái patti, guinaiya tinattitiyi gi hilu’ ottru guinaiya.</p>
<p>Maseha ginin as Moises mågi i lai na rigålu, ginin as Jesukristo i mesngun na guinaiya.</p>
<p>Tåya’ lumi’i’ si Yu’us.  Si Yu’us Lahi-ña, ni sumåsaga gi fi’un i Tata, muna’matungu’ Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISAN CHATANMAK</h1>
        <p><strong>Date:</strong> December 24, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misan-chatanmak-6/<p>
        <p>A B C</p>
<p>FINENI’NA NA TINAITAI                                                                           Is 62, 11-12</p>
<p>Un tinaitai ginin i Lepblun i Prufeta as Isaias</p>
<p>Atan ha’ sa’ iSainaHa pruklåma</p>
<p>asta i puntan i tanu’;</p>
<p>Sangåni i hagan Sion,</p>
<p>mamamaila’ i Satbadot-mu!</p>
<p>Ha chuchuli’ i premiu,</p>
<p>I premiu ni gaigi gi me’nå-ña.</p>
<p>U fanma’ågang mansinantusan na tåotåo,</p>
<p>i mana’fanlibri niSaina,</p>
<p>ya hågu un mafa’na’an “Sessu Mambisita,”</p>
<p>un siudå ni ti madidingu.</p>
<p>I finu’ i Saina.</p>
<p>INEPPIN I SÅTMU                                                                           Ps 97, 1. 6. 11-12</p>
<p>R.  UN KÅNDIT U INA HIT PÅ’GU NA HA’ÅNI:  MAFAÑÅGU I SAINA PARA HITA.</p>
<p>ISainarai Gui’; sotta ya u maguf i tanu’;</p>
<p>sotta ya u fanmaguf i isla siha.</p>
<p>I langit Ha pruklåma i hustisian Yu’us;</p>
<p>ya todu i taotåo siha mali’i’ i gloriå-ña.</p>
<p>INEPPI…..</p>
<p>Mañila’ i kandit para i manunas;</p>
<p>yan minaguf para i gasgas na kurason.</p>
<p>Fanmaguf giSaina, hamyu ni manunas,</p>
<p>yan tuna i santus na na’ån-ña.</p>
<p>INEPPI…..</p>
<p>SIGUNDU NA TINAITAI                                                                             Ti 3. 4-7</p>
<p>Un tinaitai ginin i Kattan San Pablo para si Tito</p>
<p>Mangginifli’e’-hu:</p>
<p>Dispues di manmafa’nu’i hit ni mina’åsi’ yan ginefli’i’ Yu’us i Satbadot-ta, Guiya muna’fanlibri hit.  Åhi’ ti put i guaha måolik che’cho’-ta, låo ginin i mina’ase’-ña ha’ na Ha na’fanlibri hit, ginin i Espiritu Såntu, ni numå’i hit nuebu na finañågu yan nuebu na lina’la’ anai Ha fa’gåsi hit.  Si Yu’us Ha chudå’i hit misin ni Espiritu Såntu ginin as Jesukristo i Satbadot-ta, kosa ki ginin i grasiå-ña siña hit mana’fanunas yan Yu’us ya ta fanhålum gi taihinekkuk na lina’la’ ni ta nanangga.</p>
<p>I finu’ i Saina.</p>
<p>IBANGHELIU                                                                                   Lk 2, 15-20</p>
<p>ÅLELUIA    Lk 2, 14</p>
<p>R.  Åleluia.   UMATUNA SI YU’US GIYA HULULU’ GI LANGIT,</p>
<p>PÅS PARA TODU SIHA I TAOTÅO TÅNU’ ANAI</p>
<p>HA SOSODDA’ SI YU’US I MINAGOF-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Anai mandiningu siha ni manånghit ya manhånåo guatu gi langit, ilik-ñiha i pastoris</p>
<p>entri siha, “Nihi ta fanmalak Bilen ya ta li’i’ håfa masusedi ni Ha sangåni hit i Saina.”</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’.  Anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña.  I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha.</p>
<p>I Ibangheliun i Saina</p>

        </section>
        <hr>
        
        <section>
        <h1>PÅSGUAN NOCHE BUENA MISAN GÅYU</h1>
        <p><strong>Date:</strong> December 24, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasguan-noche-buena-misan-gayu-6/<p>
        <p>A B C</p>
<p>FINENI’NA NA TINAITAI                                                                          Is 9, 1-6</p>
<p>Un tinaitai ginin i Lepblun i Prufeta as Isaias</p>
<p>I taotåo siha ni ginin manmamomokkat gi hinemhum</p>
<p>esta mali’i’ un dångkulu na inina;</p>
<p>Gi hilu’ atyu siha ni mañåsaga gi tanu’ hinemhum</p>
<p>esta manina påpa’ un kåndit.</p>
<p>Un chuli’i guatu giya siha abundånsia na minaguf</p>
<p>yan dångkulu na alegria,</p>
<p>Sa’ manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin mana’apatti</p>
<p>ni sinakkin-ñiha.</p>
<p>Sa’ i yigu ni humohoññu’ siha,</p>
<p>i tekpung gi apagan-ñiha,</p>
<p>Yan i bastun i ma’gas-ñiha</p>
<p>esta munhåyan un yamak, taiguihi gi ha’ånin Midian.</p>
<p>Sa’ todu sapåtus ni mamokkat gi gera,</p>
<p>todu chinina ni masupuk gi haga’,</p>
<p>umasonggi kumu håyu para u fañila’.</p>
<p>Sa’ mafañågu un påtgun para hita, un påtgun låhi manmanå’i hit;</p>
<p>gi apagå-ña nai gaigi i rainon-ña.</p>
<p>Mafa’na’an Gui’ Na’manman na Kunsehu, Yu’us Minatatnga,</p>
<p>Tatan Taihinekkuk, Prinsipin Pås.</p>
<p>I rainoñ-ña sumen dångkulu</p>
<p>ya u trangkilu para todu i tiempu,</p>
<p>Ginin i tronun David, yan gi hilu’ i rainon-ña,</p>
<p>ni ha na’fifitmi yan ha susteteni</p>
<p>Nu i sintensia yan tininas</p>
<p>parehu ha’ på’gu yan para todu i tiempu.</p>
<p>I ånimun iSainanMineggai siempri u cho’gui esti!</p>
<p>I finu’ i Saina.</p>
<p>INEPPIN I SÅTMU                                                               Ps 96,  1-2. 2-3. 11-12.13</p>
<p>R.  (Lk 2:11)  PÅ’GU NA HA’ÅNI MAFAÑÅGU I SATBADOT-TA,</p>
<p>I KRISTO I SAINA.</p>
<p>Kantåyi iSainanuebu na kånta;</p>
<p>kantåyi iSaina, todu hamyu gi tanu’.</p>
<p>Kantåyi iSaina; bendisi i na’ån-ña;</p>
<p>INEPPI…..</p>
<p>Anunsia i satbasion-ña kada diha.</p>
<p>Sångan i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>U maguf i langit yan i tanu’ lokkui’;</p>
<p>i tasi yan todu i mañåsaga guennao u fanessalåo;</p>
<p>i tanu’ ni yånu u maguf yan todu i manggaigi guennao.</p>
<p>Puedi todu i trongkun håyu siha gi halum tånu’ u fanmaguf.</p>
<p>INEPPI…..</p>
<p>Gi me’nan iSainasa’ mamamaila’ Gui’,</p>
<p>mamamaila’ Gui’ para u gubetna i tanu’,</p>
<p>Para u gubetna i tanu’ kun hustisia</p>
<p>yan u fiet ni taotåo siha.</p>
<p>INEPPI…..</p>
<p>SIGUNDU NA TINAITAI                                                                             Ti 2, 11-14</p>
<p>Un tinaitai ginin i Kattan San Pablo para si Tito</p>
<p>Mangginifli’e’-hu:</p>
<p>Esta si Yu’us Ha na’matungu’ i grasiå-ña para i satbasion todu i taotåo siha. Esti na gråsia ha fa’nåna’gui hit para ta po’lunñaihun gi un bånda todu i ti yini’usan na lina’la’ yan minaguf tånu’, ya para ta suhetan maisa i lina’lå’-ta, para ta na’fanunas hit, yan para u yini’usan lina’lå’-ta guini na tånu’, mientras ta nanangga i matuna na Ha’åni ni ta angongokku na para u fåttu, yanggin umannuk i glorian i takkilu’ na Yu’os-ta yan Satbadot as Jesukristo. Ha nå’in maisa Gui’ put hita put i para u riskåta hit ginin todu i tailayi put i para u na’fanggåsgas hit na taotågui ni iyon-ña ha’ na maisa ya manånsias para ta cho’gui i maolik.</p>
<p>I finu’ i Saina.</p>
<p>IBANGHELIU                                                                                   Lk 2. 1-14</p>
<p>ÅLELUIA    Lk 2. 10-11</p>
<p>R.  Åleluia.  UN DÅNGKULU YAN NA’MAGUF NA NUTISIA, NI PARA</p>
<p>U NINA’MAGUF TODU I TAOTÅO SIHA.</p>
<p>PÅ’GU MISMU NA PUENGI MAFAÑÅGU I SAINA AS</p>
<p>JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Atyu na tiempu manotdin i Emperadot as Agusto na todu i siudadånun i rainon-ña u fanmarihistra para i sensus. Anai macho’gui esti i fine’na na sensus, si Quirinius guiya iståba gubetnun Syria. Put ennåo na kadakuåt humånåo para i sengsong-ña para u marihistra. Humånåo si Jose desdi i sengsung Nasaret, giya Galileha, asta Hudeha, asta i sengsung ni mafa’nana’an Bilen, anai mafañågu i Rai as David. Må’pus si Jose guatu guennåo sa’ rasan David gui’. Må’pus para u marihistra i dos, si Jose yan si Maria.  Si Maria era esta maprumeti na para asaguå-ña. Esta si Maria mapotgi’ guennåo na tiempu, ya anai iståba i dos giya Bilen, måttu i tiempu anai para u fañågu. Mañågu gui’ ni primirisa na låhi, ya mabalutan ni magågu, ya mana’åssun gi sagan nengkannu’ gå’ga’. Tåya’ guennåo guma’ nai siña mañåga siha.</p>
<p>Maniståba gi uriyan ennåo na lugåt unus kuåntus pastoris, ni mapupulan i ga’-ñiha kinilu, ya yanggin puengi manmaigu’ e’ennåo ha’ gi sanhiyung. Mamfinattoigui siha ni un ånghit i Saina, ya i mina’lak i Saina mambinalutan siha. Nina’fansen luhan siha, låo mansinangåni ni anghit, “Cha’-miyu fanma’å’a’ñåo! Sa’ hu chulili’i hamyu un Måolik na Nutisia, ni para u nina’fanmaguf todu i taotåo siha. På’gu mismu na ha’åni gi sengsung David mafañågu i Nana’librin-miyu–i Kristo i Saina. Estigui’ para prueban-miyu: Siempri en sedda’ un neni ni mabalulutan ya umå’assun gi sågan nengkannu’ gå’ga’.” Ya gotpi manunuk låhyan na manånghit i langit mañisiha yan i anghit matutuna si Yu’us ni kantan-ñiha:</p>
<p>“U matuna si Yu’us gi yahululu’ gi langit,</p>
<p>yan pås gi tanu’ gi atyu siha anai gaigi si Yu’us i minagof-ña!”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN ADBIENTU</h1>
        <p><strong>Date:</strong> December 21, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-adbientu-7/<p>
        <p>C</p>
<p>FINENI’NA NA TINAITAI                                                                           Mi 5, 1-4a</p>
<p>Un tinaitai ginin i Lepblun i Prufeta as Micah</p>
<p>Taiguini ilek-ña iSaina:</p>
<p>Hågu, iya Belen-Ephrathah</p>
<p>mampus dikiki’ para un såonåo gi rasan Hudah,</p>
<p>Ginin hagu nai para u huyung para Guåhu</p>
<p>unu ni para u ma’gåsi iya Israhet;</p>
<p>Guiya ni tutuhon-ña desdi åntis na tiempu,</p>
<p>desdi i antigu na tiempu siha.</p>
<p>Pues put ennåo na i Saina u fansinetta asta atyu na tiempu</p>
<p>anai atyu i para u fañågu u funhåyan mañågu,</p>
<p>Yan i pumalu siha na mañe’lu-ña u mabira siha tåtti</p>
<p>para i famagu’un Israhet.</p>
<p>U tohgi fitmi ya u påstu i ga’-ña siha</p>
<p>ginin i minetgut iSaina,</p>
<p>gi mina’gas i na’an iSaina, i Yi’os-ña;</p>
<p>Ya u fañåga taiguennao,</p>
<p>sa’ påꞌgu nai i mina’gås-ña u fåttu gi puntan tånu’;</p>
<p>guiya para pås gui’.</p>
<p>I finu’ i Saina.</p>
<p>INEPPIN I SÅTMU                                                               Ps 80, 2-3. 15-16. 18-19</p>
<p>R.    ASAINA, BIRA HAM GUATU GIYA HÅGU,</p>
<p>NA’LI’I’ HAM NI MATÅ-MU YA IN FANMASÅTBA.</p>
<p>O Pastot Israhet, ékkunguk,</p>
<p>ginin i tronu-mu gi hilu’ i kerubin na’annuk Håo</p>
<p>Yalibåo i fuetsåm-mu,</p>
<p>fåttu ya Un såtba ham.</p>
<p>INEPPI…..</p>
<p>Bira Håo ta’lu,Asainani ihetsitu siha;</p>
<p>talakpapa’ ginin i langit ya Un li’i’;</p>
<p>Atendi esti na tinanum,</p>
<p>yan prutehi håfa tinanom-ña i agapa’-mu,</p>
<p>i lahin i taotåo ni Hågu mismu muna’metgut.</p>
<p>INEPPI…..</p>
<p>Puedi i ayudu-mu u gaigi gi taotåo gi agapa’-mu,</p>
<p>sumisiha yan i lahin i taotåo ni Hågu mismu muna’metgut.</p>
<p>Pues ennåo na ni nungka ta’lu nai in fañuha ginin Hagu;</p>
<p>nå’i ham nuebu na lina’la’, ya bai in agang i na’ån-mu.</p>
<p>INEPPI…..</p>
<p>SIGUNDU NA TINAITAI                                                                 Heb 10, 5-10</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Put esti na rason na anai esta ha’ para u fåttu i Kristo gi tånu’, ilek-ña as Yu’us:</p>
<p>“Ti sakrifisiu yan inifresi siha malago’-mu</p>
<p>låo un tåtaotåo ni Un pripåra para Guåhu.</p>
<p>Ti nina’maguf Håo ni ga’ga’ siha ni manmasonggi interu gi attat</p>
<p>osino i sakrifisiu ni para u funas i isao siha.</p>
<p>Dispues ilek-ku, ‘Estigui’ Yu’,</p>
<p>para bai Hu cho’gui i pinto’-mu, O Yu’us,</p>
<p>taimanu ha’ na matugi’ put Guåhu gi lepblun i Lai.’ “</p>
<p>Fine’na ilek-ña, “Ti ya-mu yan ni ti nina’mamaguf håo ni sakrifisiu yan inifresi siha patsino i ga’ga’ ni manmasonggi gi hilu’ i attat yan i sakrifisiu siha ni para u funas i isao siha.”  Maseha todu i sakrifisiu manma’ufreresi sigun gi Lai. Dispues ilek-ña, “Estigui’ Yu’, O Yu’us, para bai Hu cho’gui i pinto’-mu. ” Pues ennåo na Ha na’tinahgui si Yu’us todu i sakrifisiu siha ni sakrifisiun i Kristo.  Ya put i Ha cho’gui i Kristo håfa malago’-ña si Yu’us, ennåo na mana’fanggåsgas hit ginin i isao ginin i inifresi ni Ha cho’gui gi tataotåo-ña put una bes.</p>
<p>I finu’ i Saina.</p>
<p>IBANGHELIU                                                                                   Lk 1, 39-45</p>
<p>ÅLELUIA    Lk 1, 38</p>
<p>R.  Åleluia.   GUÅHU I TENTÅGU’ I SAINA:</p>
<p>I MINALAGO’-ÑA U MACHO’GUI GIYA GUÅHU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Chumaddik si Maria guatu gi sengsung giya Hudeha ni gaigi gi eksu’. Humålum gi gima’ Zechariah ya ilek-ña as Isabel, “Håfa dai che’lu-hu.” Anai hininguk i bos-ña as Isabel manggaloppi i patgun gi halum tiyån-ña.  Inina si Isabel ni Espiritu Såntu ya kumuentus á’gagang, “Matuna håo entri todu i famalåo’an!  Matuna i patgun ni para un fañågu!  Håfa i rason na u fåttu giya guåhu esti na dångkulun onru, na i nanan i Saina-hu u fåttu mågi para u bisita yu’? Gigun hu hunguk i bos-mu, manggaloppi i patgun gi halum tiyån-hu ni minagof-ña.  U matuna håo sa’ un honggi na u makumpli giya hågu i sinangan i Saina.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> December 15, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu-8/<p>
        <p>C</p>
<p>FINENI’NA NA TINAITAI                                                               Zep 3, 14-18a</p>
<p>Un tinaitai ginin i Lepblun i Prufeta as Zephaniah</p>
<p>Fanéssalåo gi minaguf, O hagan Sion!</p>
<p>fanmaguf mangånta, O Israhet!</p>
<p>Fanmaguf yan todu i kurason-miyu,</p>
<p>ni hagan Hirusalen!</p>
<p>Esta Ha na’suha iSainai kundenasion kontra hamyu,</p>
<p>Ha bira tåtti i inimigun-miyu;</p>
<p>I Rai Israhet, iSaina, gaigi gi entalu’-miyu,</p>
<p>cha’-miyu fanma’å’añao sa’ tåya’ esta disgråsia para</p>
<p>u fåttu giya hamyu.</p>
<p>Atyu na ha’åni, siempri u masångani iya Hirusalen:</p>
<p>Cha’-mu ma’å’añao, O Sion, cha’-mu diniskunsuesuela!</p>
<p>ISaina, i Yi’us-miyu, gaigi gi entalu’-miyu,</p>
<p>Guiya metgut na nana’libri;</p>
<p>Siempri mumaguf put hamyu,</p>
<p>ya en fanrininueba gi guinaiyan-ña.</p>
<p>Siempri kumånta maguguf put hamyu,</p>
<p>taiguihi i kumåkanta yanggin guput.</p>
<p>I finu’ i Saina.</p>
<p>INEPPIN I SÅTMU                                                                           Is 12, 2-3. 4. 5-6</p>
<p>R.  FANÉSSALÅO GI MINAGUF:</p>
<p>SA’ GAIGI  GI ENTALU’-MIYU I TAKKILU’ YAN SÅNTUS GIYA ISRAHET.</p>
<p>Hunggan magåhit na si Yu’us satbadot-tu;</p>
<p>gai kumfiånsa yu’ yan ti ma’åñao yu’.</p>
<p>ISainai minetgot-tu yan i binatbarok-ku</p>
<p>ya esta satbadot-tu Gui’.</p>
<p>Gi minaguf siempri manlupuk håo hånum</p>
<p>gi be’bu’ i satbasion.</p>
<p>INEPPI…..</p>
<p>Nå’i gråsia iSaina, sanganñaihun i na’ån-ña;</p>
<p>na’matungu’ gi entalu’ i nasion siha i bidå-ña,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Fangånta tinina para iSainaput i mambunitu siha na fina’tinås-ña;</p>
<p>na’matungu’ esti siha gi todu i tanu’.</p>
<p>Fanéssalåo tinina siha, O siudå giya Sion,</p>
<p>sa’ må’gas i gaigi gi entalu’-miyu</p>
<p>Guiya atyu i Santus giya Israhet!</p>
<p>INEPPI…..</p>
<p>SIGUNDU NA TINAITAI                                                                             Phil 4, 4-7</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Puedi todu i tiempu en fanmámaguf gi mandañña’-miyu yan i Saina.  Bai hu ripiti ha’ ta’lu: fanmaguf!  Fanu’i i taotåo siha na mangariñosu hamyu.  Ti åpmam måttu i Saina.  Cha’-miyu fanchachathinassu ni put håfa, låo gi todu i tinayuyut-miyu gågåo si Yu’us ni nisisidåt-miyu, todu i tiempu fanmanggågåo ginin i kurason-miyu ni bula agradesimentu.  Ya i pås Yu’us, ni takkilo’ña’ ki i kinimprendin tåotåo, u inadahi i kurason yan i hinassun-miyu ya cha’-ñiha fana’adispatta yan i Kristo Jesus.</p>
<p>﻿</p>
<p>I finu’ i Saina.</p>
<p>IBANGHELIU                                                                                   Lk 3, 10-18</p>
<p>ÅLELUIA     Is 61, 1 (cited in Lk 4, 18)</p>
<p>R.  Åleluia.  I ESPIRITUN I SAINA GAIGI GI HILO’-HU;</p>
<p>HA NA’HÅNÅO YU’ PARA BAI HU CHULI’I I MAMOPBLI</p>
<p>NI MAOLIK NA NUTISIA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Mafaisin si Juan ni linahyan tåotåo, “Håfa debidi in che’gui’?”</p>
<p>Gi inippen-ña ilek-ña, “I taotåo ni dos saku-ña u nå’i atyu i taya’.  I taotåo ni guaha na’-ña u cho’gui parehu.” I taotåo kuntribusion lokkui’ manmåttu para u fanmatakpångi, ya ilik-ñiha nu guiya, “Ma’estru håfa para bai in che’gui?” Manineppi siha, “Cha’-miyu kekepbla i taotåo måski i esta ma’apunta na kantidå.” I sindålu siha lokkui’ mafaisin gui’, “Ya hami?” Mansinangåni siha, “Cha’-miyu gutpepeha ni håyi.  Cha’-miyu fanmansiknanani ni mandagi. Na’fanguntentu hamyu ni suetdun-miyu.”</p>
<p>I taotåo siha mana’afaisin, manmamanman gi kurason-ñiha na siña ha’ na si Juan guiya i Misihas.  Manineppi siha todu as Juan anai ilek-ña, “Hu takpåpangi hamyu ni hanum, låo guaha para u fåttu ni mitgotña ki guåhu. Guåhu ti diknu yu’ para bai hu pula’ i geddin i sandaliås-ña. Guiya en fantinakpångi ni Espiritu Såntu yan i guafi.  Ha gogo’ti i beha gi kannai-ña, para u tåfyi i fa’i ya u na’etnun gi sagan pine’lu, ya u songgi i lassas siha gi guafi ni ti mámatai.”</p>
<p>Difirentis klåsi na akunsehu ha nå’i i taotåo siha mientras sumesetmun put i Maolik na Nutisia.</p>
<p>Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> December 7, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu-8/<p>
        <p>C</p>
<p>FINENI’NA NA TINAITAI                                                                           Bar 5, 1-9</p>
<p>Un tinaitai ginin i Lepblun i Prufeta as Baruch</p>
<p>Pula’ i magagu-mu lutu, Hirusalen, yan i pinadesi-mu;</p>
<p>ya un minagagu ni mina’lak yan i glorian Yu’us para</p>
<p>todu i tiempu:</p>
<p>Balutan håo ni magågun hustisia ni ginin as Yu’us,</p>
<p>ya un tinihung gi ilu-mu</p>
<p>ni muna’a’annuk i glorian i taihinekkuk na nå’an.</p>
<p>Sa’ si Yu’us u na’mali’i’ ni todu i tanu’ i mina’lak-mu:</p>
<p>si Yu’us un finana’an para todu i tiempu</p>
<p>i pås yan hustisia, i glorian i ma’adoran Yu’us.</p>
<p>Kahulu’, Hirusalen!  Tohgi gi yahululu’;</p>
<p>atan i sanhaya ya un li’i’ i famagu’on-mu</p>
<p>Manetnun ginin i sanhaya yan i sanlagu</p>
<p>ginin i sinangan i Uniku ni Såntus,</p>
<p>manmamaguf sa’ manhinahassu as Yu’us.</p>
<p>Mampinipit siha ni maninimigun-ñiha ya mayuti’ håo:</p>
<p>låo siempri mangkinenni’ siha as Yu’us guatu giya hamyu:</p>
<p>manma’u’uma gi gloria kalang manggaigi gi tronun i manrai.</p>
<p>Sa’ manmånda si Yu’us</p>
<p>na todu i takkilu’ na sabåna u mana’takpapa’,</p>
<p>I manantigu siha na kantit yan fina’lupuk</p>
<p>u fanmatåtni asta ki mambula,</p>
<p>kosa ki siña siguru iya Israhet i hinanåo-ña mo’na gi</p>
<p>glorian Yu’us.</p>
<p>I halum tånu’ yan todu i mampåopåo na trongkun håyu</p>
<p>u mahommi iya Israhet ginin i tinagu’ Yu’us;</p>
<p>Sa’ si Yu’us ha pipipit iya Israhet gi minaguf</p>
<p>ginin i ininan i gloriå-ña,</p>
<p>gina’chuchungi ni mina’ase’-ña yan i hustisiån-ña.</p>
<p>I finu’ i Saina.</p>
<p>INEPPIN I SÅTMU                                                               Ps 126, 1-2. 2-3. 4-5. 6</p>
<p>R.  (3)  MANDÅNGKULU SIHA FINA’TINÅS-ÑA I SAINA PARA HITA;</p>
<p>YA MAMBULA HIT MINAGUF.</p>
<p>Anai Ha konni’ tåtti iSainaatyu siha i manmapreresu giya Sion,</p>
<p>kalang hit atyu siha na tåotåo i manmangguiguifi.</p>
<p>Atyu nai bula chålik gi pachot-ta;</p>
<p>yan mangånta minagof i hila’-ta.</p>
<p>INEPPI…..</p>
<p>﻿ ﻿</p>
<p>Pues masångan gi entri i nasion siha,</p>
<p>“Mandångkulu siha fina’tinås-ña iSainapara siha.”</p>
<p>Mandångkulu siha fina’tinås-ña iSainapara hita;</p>
<p>Mansen maguf hit magåhit!</p>
<p>INEPPI…..</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya Negeb.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI…..</p>
<p>Maskiseha mangåkati mientras manhåhanåo mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI…..</p>
<p>SIGUNDU NA TINAITAI                                                                 Phil 1, 4-6, 8-11</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Kada biåhi na manåyuyut yu’ para hamyu, manånayuyut yu’ maguf sa’ put i en ayuda yu’ gi che’chu’ i ibangheliu desdi i primet ha’åni asta på’gu.  Pues siguru yu’ na si Yu’us ni Guiya tumutuhun esti i maolik na cho’chu’ giya hamyu, Guiya u kuntinuha asta ki munhåyan gi Ha’ånin i Kristo Jesus.  Guiya si Yu’us tistigu-hu na hu såsangan i minagåhit anai ilek-ku na i taddung na sinientek-ku nu hamyu måfattu ginin i kurason i Kristo Jesus mismu.  Manånayuyut yu’ na u sigi ha’ ma’umenta mås i ginefli’i’-miyu, yan i magåhit na tiningu’ yan måolik na disision, kosa ki para en atyik atyu i mås måolik.  Ennåo na siempri mana’fanggåsgas hamyu ginin todu i inapplacha’ yan akusasion gi Ha’ånin i Kristo.  I lina’la’-miyu siempri bula ni mansen måolik na kualidåt ni si Jesukristo ha’ siña prumudusi, para i gloria yan matunan Yu’us.</p>
<p>I finu’ i Saina.</p>
<p>IBANGHELIU                                                                                               Lk 3, 1-6</p>
<p>ÅLELUIA    Lk 3, 4-6</p>
<p>R.   Åleluia.    NA’LISTU I CHALAN I SAINA, NA’TUNÅSI GUI’</p>
<p>UN CHÅLAN NI PARA U PUKKÅTI:</p>
<p>TODU I TAOTÅO SIHA U MALI’I’ I SATBASION NI</p>
<p>GININ AS YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’kinsi åñus desdi ki umemperadot si Tiberius; si Ponsio Pilåto iståba gubetnun Hudeha, si Hirodes iståba må’gas giya Galileha yan i che’lu-ña as Felipe må’gas Ituraea yan Trachonitis; si Lysanias må’gas Abilene, ya si Annas yan Caiaphas ManMå’gas Mamåli’. Durånti esti na tiempu nai måttu i finu’ Yu’us as Juan i lahin Zechariah gi disiettu. Put esti na humånåo si Juan para todu i lugåt siha ni manggaigi gi uriyan Hotdån. Sumetmun gui’ ilelek-ña, “Fanmañotsut ni isao-miyu ya en fanmatakpångi sa’ si Yu’us siempri en faninasi’i.”  Taimanu ha’ i tinigi’ i prufeta as Isaias gi lepblu:</p>
<p>“Guaha ume’essalåo gi halumtånu’;</p>
<p>Na’listu i chalan i Saina,</p>
<p>Na’tunåsi Gui’ un chålan ni para u pukkåti!</p>
<p>Todu i kannat siha u fanmatåtni,</p>
<p>Todu oksu’ yan sabåna u mana’fanmåhlus,</p>
<p>I manetchung u mana’fanunas</p>
<p>I barångka siha u mana’famfinu;</p>
<p>Ya todu i taotåo u mali’i’ i satbasion ginin as Yu’us!”</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN ADBIENTU</h1>
        <p><strong>Date:</strong> November 30, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-adbientu-5/<p>
        <p>C</p>
<p>FINENI’NA NA TINAITAI                                                 Jer 33, 14-16</p>
<p>Un tinaitai ginin i Lepblun i Prufeta as Jeremiah</p>
<p>Ilek-ña iSaina, manmamamaila’ i tiempu anai para bai Hu kumpli i prumesa ni hu fa’tinas yan i familian Israhet yan Hudah.  Atyu siha na ha’åni yan tiempu bai Hu na’dokku’ un hustu na sinisu para si David; Guiya para u chine’gui håfa siha manunas yan hustu para i tanu’.  Guennåo siha na tiempu siempri såfu si Hudah yan asiguråo iya Hirusalen; estigui’ siempri para u mafa’na’an Gui’:  “ISainaGuiya hustisiåt-ta.”</p>
<p>I finu’ i Saina.</p>
<p>INEPPIN I SÅTMU                                              Ps 25, 4-5. 8-9. 10. 14</p>
<p>R.  BAI HU HÅTSA HULU’ I ANTI-HU GIYA HÅGU, O ASAINA.</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinikkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>Hågu hu nanangga todu i diha.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>Puru ha’ mina’åsi’ yan ti matulalaika i chalan iSaina</p>
<p>para atyu i kumukumpli i kuntratå-ña yan i tinago’-ña.</p>
<p>Amigun iSainaatyu siha i muma’añåñagui’ Gui’;</p>
<p>ya i kuntratå-ña para leksion-ñiha.</p>
<p>INEPPI…..</p>
<p>SIGUNDU NA TINAITAI                                           1 Thes 3, 12-4, 2</p>
<p>Un tinaitai ginin i Kattan San Pablo para i taotåo Thessalonica</p>
<p>Hafañe’lus:</p>
<p>Puedi i Saina u åomenta i ginefli’i’-miyu unu yan ottru yan para todu i taotåo siha ya u chámetgut yan i ginefli’i’-måmi nu hamyu. Gi taiguini na siempri Ha na’fanmetgut hamyu, ya siempri mamprifektu hamyu yan mañåntus gi me’nan i Yi’os-ta yan Tåta yanggin måttu i Saina as Jesus yan todu atyu siha i mananghet-ña.</p>
<p>Put lusuttimu, mañe’lu-hu, hamyu en tingu’ ginin hami taimanu para lina’la’-miyu put i para en na’maguf si Yu’us. Hunggan magåhit, taiguini lina’la’-miyu. Ya på’gu in fafaisin yan in sesehyu’ hamyu gi na’an i Saina as Jesus para en che’gui mås. En tingu’ ha’ i fina’nå’gui ni in na’i hamyu ginin i aoturidåt i Saina as Jesus.</p>
<p>I finu’ i Saina.</p>
<p>IBANGHELIU                                                   Lk 21, 25-28. 34-36</p>
<p>ÅLELUIA     Ps 85, 8</p>
<p>R.  Åleluia.  ASAINA, NA’LI’I’ HAM NI MINA’ASE’-MU,</p>
<p>YAN NÅ’I HAM NI SATBASION-MU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus ni mandisipulu-ña:</p>
<p>“U annuk siñåt gi atdao, gi pilan yan gi puti’un. Nasion siha manchachathinassu guini gi tanu’, ya nina’fanatburutåtåo ilun-ñiha put i burukan i tasi yan i napu. Guaha tåotåo siha u fanmåtai put i mina’å’ñåo-ñiha ni para u fanmasusedi guini gi tanu’. I nina’siñan i langit siha u fanmayengyung. Dispues di esti, u mali’i’ ni taotåo siha i Lahin i Taotåo mamamaila’ gi hilu’ i mapagåhis yan dångkulun fuetsa yan gloria. Yanggin matutuhun manmasusedi esti siha, fanohgi tunas yan na’fanngaha’ i ilun-miyu, sa’ esta hihut i mana’librin-miyu.</p>
<p>“Gef adahi hamyu na u fambinila espiritun-miyu ni minaguf tånu’, yan butlacherihas yan kosas tånu’ siha. Esti na na’ma’ñåo ha’åni siempri manhinigif hamyu kalang ókkudu. Esti i Hu såsangan na ha’åni u fåttu gi hilu’ todu i mañåsaga gi hilu’ tånu’. Pues gef adahi hamyu. Fanmanåyuyut sessu ya en fanmanå’i minetgut para en faniskåpa ginin i para u fanmasusedi, yan en fanohgi fitmi gi me’nan i Lahin i Taotåo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIV osino  I UTTIMU NA DAMENGGU GI SAKKAN KRISTO RAI</h1>
        <p><strong>Date:</strong> November 23, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiv-osino-i-uttimu-na-damenggu-gi-sakkan-kristo-rai-5/<p>
        <p>B</p>
<p>FINENI’NA NA TINAITAI                                                                      Dn 7, 13-14</p>
<p>Un tinaitai ginin i Lepblun i Prufeta as Daniel</p>
<p>Mientras ki sisigi ha’ i manna’manman na lini’e’-hu gi pupuengi, manli’i’ yu’</p>
<p>Unu ni parehu yan i Lahin i Taotåo ni mamamaila’,</p>
<p>gi hilu’ i mapagåhis i langit;</p>
<p>Anai måttu Gui’ guatu gi Un Åmku’</p>
<p>ya maprisenta Gui’ gi me’nå-ña,</p>
<p>Ha risibi i mina’gas, gloria, yan para u fama’rai;</p>
<p>ya i nasion yan i taotåo siha, i difirentis na lingguåhi</p>
<p>u masetbi Gui’.</p>
<p>I mina’gås-ña para todu i tiempu</p>
<p>ni ti para u machule’guan,</p>
<p>i mina’gås-ña ti u madistrosa.</p>
<p>I finu’ i Saina.</p>
<p>INEPPIN I SÅTMU                                                                          Ps 93, 1. 1-2. 5</p>
<p>R.  I SAINA, GUIYA RAI; MINAGÅGAGU GUI’ NI MINA’GÅS-ÑA.</p>
<p>ISaina, Guiya Rai, ma’lak magagugu-ña;</p>
<p>minagågagu iSainaya mabalulutan ni minetgut.</p>
<p>INEPPI…..</p>
<p>Ha na’fitmi fina’tinas-ña nu i tanu’,</p>
<p>ya ti para u mana’kalamtin.</p>
<p>Fitmi i tronu-mu desdi i antigu na tiempu;</p>
<p>gagaigi Håo desdi todu i manaihinekkuk na tiempu,Asaina.</p>
<p>INEPPI…..</p>
<p>Manangokkuyun i tinago’-mu siha magåhit;</p>
<p>i sinantus umatya yan i gimå’-mu,</p>
<p>Asaina, para todu i tiempu.</p>
<p>INEPPI……</p>
<p>SIGUNDU NA TINAITAI                                                                             Rv 1, 5-8</p>
<p>Un tinaitai ginin i Lepblun Ribilasion</p>
<p>Si Jesukristo, i fiet na tistigu, i primirisa na Lahi-ña, ni mana’lå’la’ ginin i finatai ya Guiya lokkui’ Ha gubebetna i manrai i tanu’.  Ha guaiya hit, ya ginin i Ha sakrifisiu na finatai-ña Ha na’fanlibri hit ginin i isåo-tayan Ha na’fanhuyung hit kumu rainun mamåli’ para ta setbi i Yi’os-ña yan Tatå-ña.  Para si Jesukristo gloria yan minetgut para todu i tiempu! Åmen.</p>
<p>Atan ha’, mamamaila’ Gui’ gi mapagåhis!  Todu siempri lumi’i’ Gui’, kuntodu atyu siha i lumånsa Gui’.  Todu i taotåo gi tanu’ u fantristi put Guiya.  Esti siempri masusedi!</p>
<p>“Guåhu i Fine’na yan i Uttimu,” ilek-ña i Saina, i Todu Ha Na’siña, i gagaigi, i hagas ha’ gagaigi, yan i para u fåttu.</p>
<p>I finu’ i Saina.</p>
<p>IBANGHELIU                                                                                               Jn 18, 33b-37</p>
<p>ÅLELUIA, åleluia    Mk 11, 10</p>
<p>R.  Åleluia.  UMATUNA GUI’ NI MAMAMAILA’ GI NA’AN I SAINA!</p>
<p>U MATUNA I RAINUN I TATÅ-TA AS DAVID NI PARA U FÅTTU!</p>
<p>R. Åleluia, åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Finaisin si Jesus as Pilato, “Ada Hågu i Rai i ManHudihos?”  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?” Manoppi si Pilato, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu.  Håfa bidå-mu?” Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.”  Put esti, ilek-ña si Pilato, “Pues intonsis na rai Håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit.  Ya maseha håyi ni ha kumetin maisa gui’ gi minagåhit ha huhunguk i bos-su.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIII DAMENGGU GI UTDINÅRIU NA TIEMPU</h1>
        <p><strong>Date:</strong> November 16, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiii-damenggu-gi-utdinariu-na-tiempu-4/<p>
        <p>B</p>
<p>FINENI’NA NA TINAITAI                                                                           Dn 12, 1-3</p>
<p>Un tinaitai ginin i Lepblun i Prufeta as Daniel</p>
<p>Guåhu si Daniel, hu hunguk esti na finu’ i Saina, gi atyu na tiempu:</p>
<p>“Atyu na tiempu para u kahulu’</p>
<p>si Miguel, i ma’gas na prinsipi,</p>
<p>i guatdian i taotåo-mu siha;</p>
<p>Un tiempu esti i tåya’ parehuña para trinisti,</p>
<p>desdi ki matutuhun i nasion siha asta atyu na tiempu.</p>
<p>Atyu na tiempu u faniskåpa i taotåo-mu,</p>
<p>todu atyu siha i manmatugi’ na’an-ñiha gi lepblu.</p>
<p>Meggai gi entalu’ atyu siha i manmamaigu’</p>
<p>gi halum potbus gi tanu’ u fanmakmåta;</p>
<p>Guaha siha para u fanlå’la’ para todu i tiempu,</p>
<p>ottru siha u fanggaigi gi taihinekkuk na linihan yan disgråsia.</p>
<p>Låo i manomtum u fansen ma’lak</p>
<p>kalang i mina’lak i mapagåhis,</p>
<p>Ya atyu siha i kumundusi i linahyan para i hustisia</p>
<p>u fanmama’istreyas para todu i tiempu.”</p>
<p>I finu’ i Saina.</p>
<p>INEPPIN I SÅTMU                                                               Ps 16, 5. 8. 9-10. 11</p>
<p>R.        HÅGU I IRENSIÅK-KU, O ASAINA</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kuntodu i tataotåo-hu gai kumfiånsa;</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fa’nu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>SIGUNDU NA TINAITAI                                                                 Heb 10, 11-14. 18</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Kada påli’ Hudihos ha chocho’gui i sitbision-ña kada diha ya ha ufreresi kada biåhi mamparehu ha’ na sakrifisiu; låo esti siha na sakrifisiu ti siña manmamunas isao.Låo i Kristo unu ha’ na sakrifisiu Ha cho’gui put i isao siha, un inifresi ni ifektibu para todu i tiempu, ya dispues matå’chung gi agapa’ na bånda gi as Yu’us.Guennåo nai Ha nanangga i Kristo si Yu’us para u po’lu i inimigu-ña siha kumu oddas i addeng-ña.Intonsis, ginin i unu ha’ na sakrifisiu esta Ha gånna para todu i tiempu atyu siha i mana’fanggåsgas ginin i isao.</p>
<p>Intonsis, dispues di manma’asi’i esti siha, ti prisisu esta na u guaha inifresi para apas isao.</p>
<p>I finu’ i Saina.</p>
<p>IBANGHELIU                                                                                               Mk 13, 24-32</p>
<p>ÅLELUIA     Lk 21, 36</p>
<p>R.  Åleluia.  FANMAKMÅTA, YA SIGI HA’ MANMANÅYUYUT,</p>
<p>KOSA KI SIÑA HAMYU MANDIKNU MANOHGI GI</p>
<p>ME’NAN I LAHIN I TAOTÅO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ilek-ña si Jesus nu i mandisipulu-ña:</p>
<p>“Duråntin atyu na tiempu dispues di todu klåsin pinadesi u homhum i atdao, ti u fanina i pilan,ya u famoddung i puti’un siha ginin i langit, ya i nina’siñan i langit u mayengyung.Pues siempri u mali’i’ ni taotåo siha i Lahin i Taotåo mamamaila’ gi mapagåhis yan dångkulun fuetsa yan gloria. Siempri Ha na’fanhånåo i tentago’-ña manånghit para u mana’fanetnun i inayek-ña siha ginin i kuåttru na direksion, ginin i mås chågu’ na bånda gi tanu’ yan gi langit.</p>
<p>“Fanmañuli’ liksion ginin i trongkun figus. Yanggin esta misin i trongku chigo’-ña ya ha tutuhun mambinga, pues en tingu’ na esta hihihut i tiempun maipi.Taiguennåo ha’ lokkui’, yanggin en li’i’ esti siha na manmåsusesedi, en tingu’ na hihihut Gui’, listu Gui’ esta.  Åmen, bai Hu asigura hamyu, na ti u faloffan esti na hinerasion asta ki manmåsusedi esti siha. I langit yan i tanu’ u fanhokkuk, låo i palabrås-su ni nungka.</p>
<p>“Tåya’ ni unu tumungu’ put i eksåktu na ha’åni pat ora, ni i manånghit gi langit pat i Lahi-ña, låo solu i Tata ha’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXII DAMENGGU GI UTDINÅRIU NA TIEMPU</h1>
        <p><strong>Date:</strong> November 9, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxii-damenggu-gi-utdinariu-na-tiempu-7/<p>
        <p>B</p>
<p>FINENI’NA NA TINAITAI                                                               1 Kgs 17, 10-16</p>
<p>Un tinaitai ginin i fine’na na Lepblun i Manrai</p>
<p>I prufeta as Elijah humånåo para Zarephath.  Anai måttu gui’ gi intrådan i siudå, iståba guennao un bi’uda ni ngumangayu; ya ha ågang gui’, “Put fabot chuli’i’ yu’ mågi un pusuelun hånum para bai hu gimin.”  Humånåo i palåo’an para u chuli’, ya inessalågui gui’, “Put fabot fañuli’ mågi dididi’ pån.”  Manoppi i palåo’an, “Kumu låla’la’ iSaina, i Yi’os-mu, trabiha ti mama’titinas yu’ pån; ennåo ha’ i un puñu na arina tetehnan gi tåru yan dididi’ låña gi buteya.  Ti åpmam ha’ na ngumangayu yu’ ya para bai hu hålum ya bai hu fama’tinas para guåhu yan i lahi-hu; ya yanggin munhåyan ham chumotchu para bai in matai.”  Ilek-ña si Elijah,</p>
<p>“Cha’-mu ma’å’añåo.”  “Hånåo ya un cho’gui håfa gaigi gi intension-mu.  Låo fama’tinas finene’na dikiki’ na brohas ya un chuli’i’ yu’ mågi.  Dispues nai un fama’tinas para hågu yan i lahi-mu.  Sa’ iSaina, i Yi’us Israhet, ilek-ña, “Ti u hokkuk i tårun arina, yan ti u ånglu’ i buteyan låña, asta atyu na ha’åni anai para u na’uchan iSaina.”  Pues må’pus gui’ ya ha cho’gui taimanu ha’ ilek-ña si Elijah.  Sumiña gui’ chumotchu yan i lahi-ña yan si Elijah un åñu; ti humokkuk i tårun arina, yan ti umånglu’ i buteyan låña, taimanu ha’ i ilek-ña iSainaginin as Elijah.</p>
<p>I finu’ i Saina.</p>
<p>INEPPIN I SÅTMU                                                               Ps 146, 7. 8-9. 9-10</p>
<p>R.  ANTI-HU, TUNA I SAINA!</p>
<p>Osino</p>
<p>ÅLELUIA.</p>
<p>ISainaas Yu’us fi’et para todu i tiempu,</p>
<p>Ha nåna’i hustisia i manmapetsisigi,</p>
<p>yan nengkannu’ para i manñålang.</p>
<p>ISainaHa sosotta i manmapreresu.</p>
<p>INEPPI……</p>
<p>ISainamuna’fanmanlili’i’ i mambåtchit;</p>
<p>iSainaHa håhatsa hulu’ atyu siha i manetekkun påpa’.</p>
<p>ISainaHa guaiya i manunas;</p>
<p>ISainaHa prutetehi i manistrangheru.</p>
<p>INEPPI…..</p>
<p>Ha sustetieni i manai saina yan i mambi’uda,</p>
<p>låo Ha kokontra i kinalamtin i manailayi.</p>
<p>ISainau fanggubetna para todu i tiempu,</p>
<p>i Yi’os-mu, O Sion, para todu i hinerasion.  Åleluia!</p>
<p>INEPPI…..</p>
<p>SIGUNDU NA TINAITAI                                                                 Heb 9, 24-28</p>
<p>Un tinaitai ginin i Katta para i ManHibrehu</p>
<p>Ti humålum i Kristo gi fina’tinas tåotåo na Sagrådu na Lugåt, ni atyu i makopia ginin i magåhit.  Humålum Gui’ gi langit mismu, anai gaigi Gui’ a’annuk put hita gi me’nan Yu’us.  I Mås Må’gas Påli’ i ManHudihos humåhalum kada såkkan gi Mås Sagrådu na Lugåt ha chuchuli’ i haga’ gå’ga’.  Låo i Kristo ti humåhalum para u ufresin maisa Gui’ meggai na biåhi, sa’ siempri kumeke’ilekña na debidi u famadesi meggai na biåhi desdi i tutuhun i tanu’.  Inlugåt, på’gu anai esta kumekehokkuk i tiempu, umannuk Gui’ un biåhi ha’, para u funas i isao ginin i sakrifision-ña mismu.  Interu i taotåo debidi u fanmåtai un biåhi, ya dispues di ennåo debidi u fanmahusga as Yu’us.  Gi taiguini na manera i Kristo lokkui’ ma’ufresi Gui’ un biåhi kumu sakrifisiu para u funas i isao i linahyan.  Siempri umannuk Gui’ sigundu biåhi, åhi’ ti para u famunas isao, låo para u såtba atyu siha i numanangga Gui’.</p>
<p>I finu’ i Saina.</p>
<p>IBANGHELIU                                                                                               Mk 12, 38-44</p>
<p>ÅLELUIA    Mt 5, 3</p>
<p>R.  Åleluia.  MANMAGUF I MAMOPBLIN HINALUM:</p>
<p>SA’ U IYUN-ÑIHA I RAINUN I LANGIT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai mamfina’nåna’gui siha ilek-ña, “Gof adahi hamyu ni atyu siha i iskribas, yan-ñiha manlåoya yan i anåkku’ na magagun-ñiha ya manmasaluluda kun rispetu gi pupbliku;ma’a’ayik i ispesiåt na tå’chung gi halum i sinagoga yan i mås måolik na tå’chung gi giput. Mafa’bababa i mambi’uda siha yan masakkekenguan ni gima’-ñiha, ya dispues mana’a’annuk na anåkku’ tinayuyut-ñiñiha!  I kastigun-ñiha siempri taiguennåo ha’ inatdet-ña!”</p>
<p>Anai matå’chung si Jesus påpa’ gi un bånda ya iståba i kahun limosna gi ottru bånda, Ha ripåra i linahyan ni manmamomo’lu limosna hålum gi kahun.  Meggai na manriku manmamo’lu hålum dångkulu na kantidå;låo un popbli na bi’uda måttu ya mamo’lu hålum dos dikiki’ na salåppi’ ni balin un sentimu. Ha ågang guatu i mandisipulu-ña ya ilek-ña nu siha, “Åmen, malagu’ Yu’ na en ripåra na meggaiña limosnån-ña esti i pepbli na bi’uda ki todu atyu siha i esta manmanlimosna. Siha manmannå’i ginin i meggai na sepblan-ñiha, låo esti na bi’uda mannå’i ginin i pinepblen-ña, todu i mantension-ña para lumå’la’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXI DAMENGGU GI UTDINÅRIU NA TIEMPU</h1>
        <p><strong>Date:</strong> October 31, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxi-damenggu-gi-utdinariu-na-tiempu-4/<p>
        <p>B</p>
<p>FINENI’NA NA TINAITAI                                                                               Dt 6, 2-6</p>
<p>Un tinaitai ginin i Lepblun Deuteronomy</p>
<p>Ha sangåni si Moises i taotåo siha:  Ma’añågui iSaina, i Yi’us-miyu, yan kimpli i areklamentu yan i tinago’-ña ni hu tåtagu’ hamyu, ya siempri mananåkku’ ha’anin-miyu.  Pues fanekkunguk, hamyu ni ManIsrailitas, yan na’siguru na en kimpli esti siha, kosa ki siña manlåhyan yan manggefsaga hamyu, taimanu ha’ i prinimetin iSainai Yi’us i tatan-miyu, ni para en fannina’i un tånu’ ni mimilalak letchi yan miet.  “Ekkunguk, hamyu ni ManIsrailitas!  ISaina, Guiya Yu’os-ta, yan Guiya ha’ na maisa!  Put ennåo na debidi en gofli’i’ i Saina, i Yi’us-miyu, yan todu i kurason-miyu, yan todu i antin-miyu, yan todu i nina’siñan-miyu.  Gef ekkunguk esti siha na finihu’ ni hu sangångani hamyu på’gu na ha’åni.</p>
<p>I finu’ i Saina.</p>
<p>INEPPIN I SÅTMU                                                                  Ps 18, 2-3. 3-4. 47. 51</p>
<p>R.  HU GOFLI’I’ HÅO, ASAINA, HÅGU I MINETGOT-TU.</p>
<p>Hu gofli’i’ Håo, OAsaina, Hågu i fuetsåk-ku,</p>
<p>OAsaina, Hågu i atcho’-hu, i fanliheng-hu yan i nana’librek-ku.</p>
<p>INEPPI…..</p>
<p>Yu’os-su, Hågu muna’a’attuk yu’ na åtchu’,</p>
<p>Hågu i pattang-hu, i sumåtba yu’ na kånghilun, i fanatok-ku!</p>
<p>Umessalåo yu’, u matuna iSaina,</p>
<p>esta mana’såfu yu’ ginin i maninimigu-hu.</p>
<p>INEPPI…..</p>
<p>﻿Låla’la’ iSaina!  Yan u matuna i atcho’-hu!</p>
<p>U mana’takkilu’ si Yu’us i nana’librek-ku!</p>
<p>Hågu muna’fanggånna mandångkulu na gera i rai,</p>
<p>ya kariñosu Håo ni atyu i Un olius.</p>
<p>﻿INEPPI…..</p>
<p>SIGUNDU NA TINAITAI                                                                                Heb 7, 23-28</p>
<p>Un tinaitai ginin i Katta para i ManHibrehu</p>
<p>Estigui’ ottru difirensia: bula ni atyu i ottru klasin mamåli’ sa’ manmåmatai siha ya ti siña makuntenuha i che’chu’-ñiha. Låo si Jesus låla’la’ para todu i tiempu, ya i che’cho’-ña kumu påli’ åhi’ ti humåhanåo para guatu gi ottru tåotåo. Put ennåo na siña Gui’ på’gu yan todu i tiempu, Ha såtba atyu siha i manmåfattu as Yu’us ni manisgin iya Guiguiya, sa’ låla’la’ Gui’ para todu i tiempu para u bensi si Yu’us put siha.Intonsis, Guiya si Jesus i Takkilu’ na Påli’ anai gaigi atyu siha i ta nisisita. Såntus Gui’; tåya’ difektu osino isao giya Guiya; mana’sahngi Gui’ ginin i mani’isao ya makåhat Gui’ gi hilu’ i langit siha. Ti parehu Gui’ yan i pumalu na takkilu’ påli’; ti ha nisisita na u fanufresi sakrifisiu kada diha fine’na para i isåo-ña mismu ya dispues para i isao tåotåo siha. Manufresi Gui’ unu na sakrifisiu, un biåhi ha’ para todu i tiempu, anai Ha ufresin maisa Gui’. I Lai Moises ha apupunta lalåhi siha ni guaha difektun-ñiha para takkilu’ na påli’; låo i prumesan Yu’us ni Ha fa’tinas gi botu, ni måttu dispues di i Lai, Ha apunta i Lahi-ña, ni hagas ha’ tåya’ difikton-ña desdi i manaihinekkuk na tiempu.</p>
<p>I finu’ i Saina.</p>
<p>IBANGHELIU                                                                                     Mk 12, 28b-34</p>
<p>ÅLELUIA    Jn 14, 23</p>
<p>R.  Åleluia.  HÅYI GUMOFLI’I’ YU’, PUES SIEMPRI HA KUMPLI I FINO’-HU,</p>
<p>YA U GINEFLI’I’ AS TATÅ-HU, YA SIEMPRI BAI</p>
<p>IN FATTU GIYA GUIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Unu gi eskribas ni i humunguk si Jesus mannåna’i manmåolik na ineppi malak guatu, ya ha faisin Gui’, “Håfa na tinagu’ i mås imputtånti gi entri todu?”Ilek-ña si Jesus, “Estigui’ i mås imputtånti.</p>
<p>Fanékkunguk, ManIsrailitas!</p>
<p>I Saina i Yu’os-ta Guiya ha’ na maisa Saina.Debidi un gofli’i’ i Saina i Yu’os-mu</p>
<p>yan todu i kurason-mu,</p>
<p>yan todu i anti-mu,</p>
<p>yan todu i hinassom-mu,</p>
<p>yan todu i fuetsåm-mu.</p>
<p>Estigui’ i mina’dos mås imputtånti na tinagu’:</p>
<p>Debidi un gofli’i’ i prohimu-mu taiguihi i un gofli’i’ håo.</p>
<p>Tåya’ ottru tinagu’ mås imputtånti ki esti i dos.”</p>
<p>﻿Ilek-ña i eskribas as Jesus, “Måolik bidå-mu, Ma’estru! Mågahit, taimanu ha’ i ilek-mu, na i Saina ha’ Guiya Yu’us, ya tåya’ ottru yu’us fuera ki Guiya. Ya debi i taotåo di u gofli’i’ si Yu’us yan todu i kurason-ña, yan todu i hinasson-ña, yan todu i fuetsån-ña, yan debidi u gofli’i’ i prohimu-ña taiguihi i ginifli’e’-ña nu guiya. Måolek-ña ha’ makumpli esti i dos na tinagu’ ki u makonni’ i ga’ga’ para u måsonggi gi attat pat u ma’ufresi ottru klåsin sakrifisiu para si Yu’us.” Ha ripåra si Jesus na tomtum inippen-ña, put ennåo na sinangåni gui’, “Ti chågu’ håo ginin i Rainun Yu’us.” Dispues di esti tåya’ umatotga fumaisin si Jesus mås kuestion.</p>
<p>I Ibangheliun i Saina</p>

        </section>
        <hr>
        
        <section>
        <h1>XXX DAMENGGU GI UTDINÅRIU NA TIEMPU</h1>
        <p><strong>Date:</strong> October 25, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxx-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                                  Jer 31. 7-9</p>
<p>Un tinaitai ginin i Lepblun i Prufeta as Jeremiah</p>
<p>Taiguini ilek-ña iSaina:</p>
<p>Fanessalåo put minaguf para si Jacob,</p>
<p>saluda i ma’gas i nasion siha;</p>
<p>pruklåma i tininan-miyu ya en sangan:</p>
<p>Esta Ha na’fanlibri iSainai taotåo-ña,</p>
<p>i mañopbla giya Israhet.</p>
<p>Atan ha’, sa’ bai Hu konni’ siha tåtti</p>
<p>ginin i sangkattan na tånu’;</p>
<p>Bai Hu rikohi siha ginin todu i puntan tånu’,</p>
<p>kuntodu i mambåchit yan i mange’yåo,</p>
<p>I mannåna yan i manmapotgi’ siha;</p>
<p>u fana’lu tåtti kalang un dångkulu na tropa.</p>
<p>Mangåkati anai manhånåo,</p>
<p>låo Guåhu bai kunsuela yan bai giha siha;</p>
<p>Bai Hu konni’ siha guatu gi be’bu’ hånum,</p>
<p>gi yånu na chålan, kosa ki tåya’ u matompu’.</p>
<p>Sa’ tåta Yu’ para si Israhet, si Efraim i primirisa.</p>
<p>I finu’ i Saina.</p>
<p>INEPPIN I SÅTMU                                                               Ps 126, 1-2. 2-3. 4-5. 6</p>
<p>R.     MANDÅNGKULU SIHA FINA’TINÅS-ÑA I SAINA PARA HITA.</p>
<p>YA MAMBULA HIT MINAGUF.</p>
<p>Anai ha konni’ tåtti i Saina atyu siha i manmapreresu giya Sion,</p>
<p>kulang hit atyu siha na tåotåo ni manmangguiguifi.</p>
<p>Atyu nai bula chålik gi pachot-ta,</p>
<p>yan mangånta minaguf i hila’-ta.</p>
<p>INEPPI….</p>
<p>Pues masångan gi entri i nasion siha,</p>
<p>“Mandångkulu siha fina’tinås-ña iSainapara siha.”</p>
<p>Mandangkulu siha fina’tinås-ña iSainapara hita.</p>
<p>Mansen maguf hit magåhit!</p>
<p>INEPPI….</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya ‘Negeb’.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI….</p>
<p>Maskiseha mangåkati mientras manhåhanao mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI….</p>
<p>SIGUNDU NA TINAITAI                                                                             Heb 5, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Kada takkilu’ na påli’ ma’a’atyik entri i mangga’chong-ña yan ma’apupunta para u setbi si Yu’us put siha, para u ufresi i sakrifisiu siha yan inifresi put i isao. Ya put i guiya mismu ñaba’ gui’ gi meggai na puntu, pues siempri pasensia gui’ para i maniknurånti yan i manlalachi. Ya put i guiya mismu ñaba’ gui’, debidi u fanufresi sakrifisiu åhi’ ti put i ottru tåotåo ha’ siha sino ki put i isåo-ña lokkui’. Tåya’ ni unu uma’atyik para guiya mismu i onrun i takkilu’ na påli’. Si Yu’us ha’ na maisa siña umågang i taotåo para u takkilu’ na påli’–taimanu ha’ anai ma’ågang si Aaron. Gi etmismu manera, ti Guiya i Kristo numå’in maisa Gui’ ni onrun i takkilu’ na påli’. Inlugåt ilek-ña si Yu’us nu Guiya, “Hågu Lahi-hu Håo; på’gu na ha’åni nai Guåhu Tatå-mu.” Ha sångan lokkui’ gi ottru bånda, “Hågu siempri påli’ Håo para todu i tiempu, gi pinali’ sigun gi otdin Melchizedek.”</p>
<p>I finu’ i Saina.</p>
<p>IBANGHELIU                                                                                               Mk 10, 46-52</p>
<p>ÅLELUIA</p>
<p>R.  Åleluia.  I NANA’LIBRET-TA AS JESUKRISTO ESTA HA FUNAS I FINATAI,</p>
<p>YA HA NÅ’I HIT LINA’LA’ GININ I IBANGHELIU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai kokokuyung si Jesus yan i mandisipulu-ña yan un linahyan tåotåo ginin ‘Jericho’, iståba guihi si Bartimaeus (lahin Timeo) un båtchit ni matåta’chung ya ume’egagåo gi kantun chålan. Anai ha hunguk na si Jesus tåotåo Nasaret esti, ha tutuhun umågang, “Jesus, Lahin David, gai ma’asi’ nu guåhu!” Meggai na tåotåo lumalåtdi gui’ put i para u famatkilu, låo mås a’gang essalåo-ña, “Lahin David, gai ma’asi’ nu guåhu!” Pumåra si Jesus ya ilek-ña, “Ågang gui’ mågi.” Mientras ma’å’agang guåtu i batchit, masangåni gui’, “Cha’-mu gagai ma’a’ñao nu Guiya! Kahulu’ sa’ ina’agang håo!” Ha yuti’ñaihun i magagu-ña, ya manggaloppi hulu’ ya malak guatu gi as Jesus. Finaisin gui’ as Jesus, “Håfa malago’-mu bai Hu cho’gui nu hågu?” Manoppi i batchit, “Rabboni, malagu’ yu’ manli’i’.” Sinangåni as Jesus, “Sigi gi hinanåo-mu! I hininggem-mu muna’homlu’ håo.” Insigidas sumiña gui’ manli’i’ ya ha tattiyi si Jesus hulu’ gi chalan.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIX DAMENGGU GI UTDINÅRIU NA TIEMPU</h1>
        <p><strong>Date:</strong> October 18, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxix-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                                           Is 53, 10-11</p>
<p>Un tinaitai ginin i Lepblun i Prufeta as Isaiah</p>
<p>Låo nina’maguf iSaina</p>
<p>anai hinenñu’ Gui’ ni pinadesi.</p>
<p>Yanggin Ha nå’inñaihun i lina’lå’-ña para apas i isao,</p>
<p>pues siempri mananåkku’ ha’anin-ñiha i famagu’on-ña,</p>
<p>ya u makumpli i finu’ iSainaginin Guiya.</p>
<p>Sa’ put i pinadisi-ña</p>
<p>siempri Ha li’i’ i inina gi mina’lak i ha’åni;</p>
<p>Ginin i pinadesin i tentago’-hu, meggai u nina’fanggåsgas,</p>
<p>ya Guiya u kinatga i isao-ñiha.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5. 18-19. 20-22</p>
<p>R.   ASAINA, PO’LU I MINA’ASE’-MU GI HILU’-MÅMI,</p>
<p>MIENTRAS IN PEPE’LU I INANGOKKUN-MÅMI GIYA HÅGU.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                             Heb 4, 14-16</p>
<p>Un tinaitai ginin i Katta para i ManHibrehu siha</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa.  Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>I finu’ i Saina.</p>
<p>IBANGHELIU                                                                                   Mk 10, 35-45</p>
<p>ÅLELUIA</p>
<p>R.  Åleluia.    I LAHIN I TAOTÅO MÅTTU PARA U FAÑETBI</p>
<p>YA PARA U NÅ’INÑAIHUN I LINA’LÅ-ÑA PUT PARA U SÅTBA I LINAHYAN.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>I lalåhin Zebedee, si Santiago yan Juan, manmalak guatu gi as Jesus ya ilik-ñiha, “Ma’estru, malagu’ ham na Un nå’i ham ni finaisin-måmami.” Ilek-ña si Jesus, “Håfa atyu?” Manoppi i dos, “Para Un na’siguru na unu giya hami u fatå’chung gi agapa’-mu ya i ottru gi akagguem-mu yanggin måttu Håo gi gloriå-mu.” Manoppi si Jesus, “Ti en tingu’ håfa en fafaisin. Kåo siña en gimin i kalis i pinadesi ni para bai Hu gimin, pat en fanmatakpångi taimanu i matakpångek-ku?” Manoppi i dos, “Hunggan.” Ilek-ña si Jesus nu siha, “I kålis ni para bai Hu gimin; hamyu lokkui’ en gimin; ya en saonåo lokkui’ masupuk yan Guåhu gi tinakpångi. Låo put i para håyi u fatå’chung gi agapa’-hu pat i akagguek-ku ti Guåhu para bai hu disidi; guaha esta para u dinisidi ennåo para atyu siha i esta manmapriparåyi.” Anai mahunguk esti ni dies na manapostulis nina’fambubu as Santiago yan Juan.  Maninagang siha as Jesus ya mansinangåni siha, “En tingu’ ha’ atyu i MamPagånu siha ni manggái åoturidåt na mahohoñu’ atyu siha i manggaigi gi papa’-ñiha; i manakkilu’ siha na tåotåo mana’masesienti i imputtantin-ñiha.  Ti siña na en fanaiguennåo.  Maseha håyi giya hamyu ni malagu’ tumakkilu’ debidi u sitbentin i pumalu siha; maseha håyi ni malagu’ yumahululu’ debidi u isklåbun i pumalu siha.  I Lahin i Taotåo ti måttu para u masetbi sino ki para u fañetbi…para u nå’inñaihun i lina’lå’-ña put para u såtba i linahyan.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU</h1>
        <p><strong>Date:</strong> October 12, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                                           Wis 7, 7-11</p>
<p>Un tinaitai ginin i Lepblun Tinemtum</p>
<p>Manåyuyut  yu’, ya manå’i yu’ tiningu’ para bai hu fangumprendi;</p>
<p>Manggågåo yu’, ya måttu i espiritun Tinemtum giya guåhu.  Mås ya-hu</p>
<p>esti ki pudet yan tronun rai, Ya kalang manaibali i rikesa yanggin</p>
<p>manma’akumpåra yan esti, ni ti hu akumpåra esti yan i mangguaguan na</p>
<p>alåhas; Sa’ gi me’nan esti, todu i oru kalang dididi’ na unai, ya i salåppi’ gi</p>
<p>me’nan esti kalang fachi’.  Mås ya-hu esti ki hinemlu’ yan buninitu.</p>
<p>Hu atyik esti mås ki i inina, sa’ i mina’lakña tåya’ nai maigu’.  Låo todu</p>
<p>klåsin minaolik mancháfattu giya guåhu yan esti, ya manggaigi todu klåsin</p>
<p>rikesa gi kannai-ña.</p>
<p>I finu’ i Saina.</p>
<p>INEPPIN I SÅTMU                                                               Ps 90, 12-13. 14-15. 16-17</p>
<p>R.   NA’FAMBULA HAM NI GUINAIYAM-MU, O ASAINA,</p>
<p>YA IN FANGÅNTA GI MINAGUF.</p>
<p>Fa’nå’gui ham tumufung dinanchi i ha’anin-måmi,</p>
<p>kosa ki siña manomtum kurason-måmi.</p>
<p>Na’pasensia Håo, OAsaina! Kuåntu dihas tetehnan?</p>
<p>Gai ma’asi’ nu i tentago’-mu siha!</p>
<p>INEPPI…..</p>
<p>﻿Na’fambula ham ni yine’ase’-mu yanggin manana,</p>
<p>kosa ki siña manmaguf ham mangånta todu i ha’ånin-måmi.</p>
<p>Na’fanmaguf ham put atyu siha na ha’åni anai Un kastiga ham,</p>
<p>put atyu siha na såkkan anai in padesi tinailayi.</p>
<p>INEPPI…..</p>
<p>Na’li’i’ i tentago’-mu ni bidå-mu siha</p>
<p>yan i famagu’un-ñiha ni gloriå-mu;</p>
<p>Puedi u iyun-måmi i kariñosu na inadahin iSainai Yi’us-måmi;</p>
<p>Na’misin i che’chu’ i kannai-måmi!</p>
<p>Na’misin i che’chu’ i kannai-måmi!</p>
<p>INEPPI…..</p>
<p>SIGUNDU NA TINAITAI                                                                             Heb 4, 12-13</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>I finu’ Yu’us låla’la’ yan aktibu, mås malåktus ki i sapbli ni dopbli tatagå’-ña. Ha duduluk asta i yahålulum, anai uma’asudda’ i anti yan i espiritu, yan anai dumadañña’ i kuyintura yan i titanus to’lang.  Ha huhusga todu i disehu yan i hinassu gi kurason tåotåo. Tåya’ ni håfa siña manå’na’ ginin as Yu’us; interu i fina’tinas atbettu ya tåya’ mabababa gi me’nan i matå-ña. Ya giya Guiya nai debidi ta fanmannå’i kuenta.</p>
<p>I finu’ i Saina.</p>
<p>IBANGHELIU                                                                                   Mk 10, 17-30</p>
<p>ÅLELUIA</p>
<p>R.  Åleluia.    MANDICHOSU I MAMOPBLIN ESPIRITU:</p>
<p>U IYUN-ÑIHA I RAINUN I LANGIT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Mientras kokokuyung si Jesus sa’ para u hånåo malålagu guatu giya Guiya un tåotåo, ya dumimu påpa’ gi me’nå-ña ya ilek-ña, “Måolik na Ma’estru, håfa debidi bai hu cho’gui para bai hu risibi i taihinekkuk na lina’la’?”  Manoppi si Jesus, “Håfa na un ågang Yu’ måolik?  Tåya’ måolik na si Yu’us ha’. Un tungu’ ha’ i tinagu’ siha: Cha’-mu famumunu’; cha’-mu umadutteteriu; cha’-mu fañåñakki; cha’-mu fansiknanani ni mandagi; cha’-mu fama’bababa tåotåo; onra si tatå-mu yan nanå-mu.”  Manoppi i taotåo, “Ma’estru, hu kumpli todu esti siha desdi i hiniben-hu.” Pues inatan gui’ as Jesus kun guinaiya ya ilek-ña nu guiya, “Guaha tetehnan debidi un cho’gui. Hånåo ya un bendi i guinaha-mu ya un nå’i i mamopbli; ya un gai guinaha gi langit. Dispues di ennåo, fåttu ya un dalalaki Yu’.”  Dispues di Ha sångan esti siha nina’tristi matå-ña.  Må’pus gui’ tritristi, sa’ meggai guinaha-ña.Manatan si Jesus ya ilek-ña ni mandisipulu-ña, “Ai na minapput i riku na tåotåo humålum gi Rainun Yu’us!”  Nina’fansen manman i mandisipulu ni esti na fino’-ña.  Pues Ha ripiti si Jesus håfa ilek-ña, “Famagu’on-hu, ai na minapput humålum gi Rainun Yu’us!  Guse’ña humålum i kameyu gi madduk håguha ki un riku para u hålum gi Rainun Yu’us.”  Nina’fanmås manman ni esti, pues manasangani, “Intonsis håyi siña masåtba?”  Ha na’chettun i inatan-ña si Jesus giya siha ya ilek-ña, “Para i taotåo hunggan impusipbli, låo para si Yu’us, åhi’; todu pusipbli para si Yu’us.”  Pues si Pedro ha atotga sumangåni Gui’, “In dingu todu i guinahan-måmi ya in dalalaki Håo!”  Manoppi si Jesus, “Åmen, bai Hu asigura hamyu, tåya’ ni dumingu i gimå’-ña, mañe’lu-ña, nanå-ña pat tatå-ña, famagu’on-ña pat prupiedåt-ña put Guåhu yan i ibangheliu ya ti u risibi guini na tiempu sien buettas mås na guma’, che’lu siha, nåna, famagu’un yan prupiedåt–ya fuera di esti para un ma petsigi–ya gi mamamaila’ na tiempu un manå’i taihinekkuk na lina’la’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVI DAMENGGU GI UTDINÅRIU NA TIEMPU</h1>
        <p><strong>Date:</strong> September 27, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvi-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                                           Nm 11, 25-29</p>
<p>Un tinaitai ginin i Lepblun Numiru</p>
<p>Tumunuk påpa’ iSainagi halum mapagåhis ya Ha kuentusi si Moises.  Anai Ha chuli’ dididi’ na espiritu ni iståba giya guiya, Ha nå’i i sitenta na manamku’; ya anai tumohgi i espiritu gi hilu’-ñiha matutuhun masångan håfa siha para u fanmasusedi.</p>
<p>Låo dos låhi ni na’an-ñiha si Eldad yan Medad manaigui gi inetnun sa’ maniståba gi kåmpu.  Siha lokkui’ esti i dos esta gaigi gi lista, låo ti humuyung guatu para i palapåla; låo tumohgi ha’ lokkui’ i espiritu gi hilu’-ñiha ya matutuhun masångan gi kåmpu put håfa para u fanmasusedi.  Pues anai un hobin na låhi ha sangåni insigidas si Moises, “Si Eldad yan Medad masåsangan gi kåmpu put i håfa siha para u fanmasusedi,” si Joshua, i lahin Num ni desdi i pinatgonña ayudåntin Moises ilek-ña, “Saina-hu, Moises, na’påra i dos.”  Låo ineppi as Moises, “Kåo hohosguan håo put guåhu?  Pat put i mamprufeta todu i taotåo iSaina!  Pat put i mannina’i todu siha niSainana u fanmama’prufeta!”</p>
<p>I finu’ i Saina.</p>
<p>INEPPIN I SÅTMU                                                               Ps 19, 8. 10. 12-13. 14</p>
<p>R.  I TINAGU’ YU’US NUMÅNA’I MINAGUF I KURASON.</p>
<p>Sen måolik i lai iSaina,</p>
<p>ha na’freresku i anti!</p>
<p>Angokkuyun i tinagu’ iSaina,</p>
<p>ha nåna’i tinemtum i mansinsiyu.</p>
<p>INEPPI…..</p>
<p>Gåsgas i mina’åñao giSaina,</p>
<p>ya mesngun para todu i tiempu;</p>
<p>I otdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Ginin siha nai manunungu’ i tentago’-mu;</p>
<p>bula premiu yanggin manmakumpli esti siha.</p>
<p>Håyi siña lumi’i’ i linachi-ta?</p>
<p>Ginin i ti hu håsngun na applachá-hu na’gåsgas yu’.</p>
<p>INEPPI…..</p>
<p>Susteni i tentago-mu ginin i isao banidå;</p>
<p>cha’-mu na’ginibebetna yu’ ni esti siha.</p>
<p>Pues ennåo ha’ nai siña yu’ tai achaki yan gåsgas</p>
<p>ginin i mandångkulu na isao.</p>
<p>INEPPI…..</p>
<p>SIGUNDU NA TINAITAI                                                                             Jas 5, 1-6</p>
<p>Un tinaitai ginin i Kattan Santiago</p>
<p>Pues på’gu, hamyu ni manriku, ékkunguk yu!  Fangåti yan fangasao put i minaså’pit ni mamamaila’ para hamyu!  I rikesan-miyu esta manlamas, ya i magagun-miyu esta manggina’ga’.  I oru yan i salåppi’-miyu esta mambinalutan ni tinaki’, ya esti na tinaki’ u tistigu kontra hamyu ya u kinannu’ i sensin-miyu kalang guåfi.  Esta en na’fanmunton rikesa guini gi uttimu na ha’åni siha.  Ti en apåsi ni håfa na suetdun i taotåo siha ni manmacho’chu’ gi gualu’-miyu.  Ekkunguk ha’ i inigung-ñiñiha!  Esta Ha hunguk si Yu’us, i todu Ha na’siña na Saina, i essalåo atyu siha i manmango’ku’.  Bula ginefsaga yan minaguf i lina’la’-miyu guini gi tanu’.  Esta en na’fanyommuk hamyu para i ha’åni anai para en fanmakonni’ para i sagan mamunu’.  Esta en kundena yan en pinu’ i tåya’ isao-ñiha na tåotåo, ya ti maninimbesti hamyu.</p>
<p>I finu’ i Saina.</p>
<p>IBANGHELIU                                                                       Mk 9, 38-43. 45. 47-48</p>
<p>ÅLELUIA     Jn 17, 17</p>
<p>R.  Åleluia.  I FINO’-MU, O ASAINA, MINAGÅHIT;</p>
<p>NA’FAÑÅNTUS HAM GI MINAGÅHIT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ilek-ña si Juan as Jesus, “Ma’estru, in li’i’ un tåotåo ni ha u’usa i na’ån-mu para u fandulalak aniti ya in na’képara gui’ sa’ ti såsaonåo guini gi inetnon-ta.”  Manoppi si Jesus, “Cha’-miyu na’kékepara gui’. Tåya’ tåotåo ni umu’usa i na’ån-hu para u fama’tinas milågru ya etmismu tiempu båba sinangångan-ña put Guåhu. Maseha håyi ni ti kumokontra hit pues manhihita. Åmen, bai Hu asigura hamyu na måseha håyi ni muna’fangimin hamyu hånum gi na’ån-hu put i manåotåo i Kristo hamyu ti u måhñao na u fanmanå’i ni premiun-ñiha.</p>
<p>“Låo maseha håyi ni muna’fanabak esti siha na famagu’un gi hinenggin-ñiha, måolekña na u magoddi un ruedan åtchu’ gi agå’ga’-ñiha ya u fanmayuti’ gi halum tåsi. Yanggin i kannai-mu  muna’i’isao håo, utut!  Måolekña humålum gi langit sin un kånnai ki humålum sasalåguan gi ti papara na guåfi yan dos kånnai. Yanggin i addeng-mu muna’i’isao håo, utut!  Måolekña na un hålum gi langit kohu ki un mayoggua sasalåguan yan dos ådding. Yanggin i atadok-mu muna’popoddung håo, laknus huyung!  Måolekña humålum gi langit yan un åtaduk ki un mayoggua sasalåguan yan dos åtaduk anai ‘ti manmåmatai i ilu’ yan i guafi taihinekkuk.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU</h1>
        <p><strong>Date:</strong> September 20, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                                           Wis 2:12, 17-20</p>
<p>Un tinaitai ginin i Lepblun Tinemtum</p>
<p>Ilik-ñiha i manailayi:</p>
<p>Maila’ ya ta istrupeha i tinas na tåotåo, sa’ Ha na’fambububu hit;</p>
<p>Ha kokontra i bidåda-ta siha,</p>
<p>Ha lalålatdi hit put i ta kokontra i tinagu’ ya</p>
<p>ilekña na ti ta dalalalaki i manmapuksai-ta.</p>
<p>Maila’ fan ya ta li’i’ kåo manmagåhit i fino’-ña;</p>
<p>ta nanangga håfa para u masusedi nu Guiya.</p>
<p>Sa’ yanggin lahin Yu’us i tinas na tåotåo, siempri dinifendi Gui’</p>
<p>ya u nina’libri Gui’ ginin i kannai i maninimigu-ña siha.</p>
<p>Maila’ ya ta chagi Gui’ mumattråta yan kumastiga</p>
<p>kåo magåhit na kariñosu yan pasensia Gui’.</p>
<p>Maila’ ya ta kundena Gui’ para un na’mamahlåo na finatai;</p>
<p>sa’ sigun gi fino’-ña mismu siempri inadahi Gui’ as Yu’us.</p>
<p>I finu’ i Saina.</p>
<p>INEPPIN I SÅTMU                                                                           Ps 54, 3-4. 5. 6-8</p>
<p>R.   I SAINA SUMUSTETENI I LINA’LÅ’-HU.</p>
<p>O Yu’us, na’libri yu’ put i na’ån-mu,</p>
<p>yan difendi yu’ put i fuetsåm-mu.</p>
<p>O Yu’us, ékkunguk i tinayuyot-tu;</p>
<p>ékkunguk i finu’ i pachot-tu.</p>
<p>INEPPI…..</p>
<p>I mambuskaplaitu makokontra yu’,</p>
<p>ya i manmalamåña na tåotåo makekepunu’ yu’;</p>
<p>taigui si Yu’us gi me’nan i matan-ñiha.</p>
<p>INEPPI…..</p>
<p>﻿﻿Atan ha’, sa’ si Yu’us ayudantek-ku;</p>
<p>i Saina sumusteteni i lina’lå’-hu.</p>
<p>Pues bai hu ufreresi Håo abundånsia na sakrifisiu</p>
<p>yan bai hu tuna i na’ån-mu,Asaina, put i minåolek-mu.</p>
<p>INEPPI…..</p>
<p>SIGUNDU NA TINAITAI                                                                             Jas 3, 16-4, 3</p>
<p>Un tinaitai ginin i Kattan Santiago</p>
<p>Mangginifli’e’-hu:</p>
<p>Amånu ha’ nai guaha hinesguan yan chinattåo, gaigi lokkui’ guennåo i disareklåo yan todu klåsin tinailayi.  Låo i tinemtum ni ginin hilu’ en primet lugåt gåsgas; pasifiku lokkui’, su’åbi, yan kariñosu; bula mina’åsi’ yan manonokcha’ kusetchan manmåolik na cho’chu’; ti ume’eklasi yan ti hipokritu.  Ya i minaolik guiya i kusetchan i tinekcha ni ha tåtmi i pasifiku gi pås.</p>
<p>Ginin manu mågi todu i plaitu yan i atgumentu gi entri hamyu?  Manmåfattu ginin i minalagu’-miyu minaguf, ni ti pumåpara mumu gi sanhalum-miyu.  Guaha malagu’-miyu, låo put ti siña en chili’, manlistu hamyu para en fanmamunu’; mansen malagu’ hamyu una kosa, låo put i ti siña en chili’, manatgumentu yan manmumu hamyu.  Ti måfattu giya hamyu håfa malagu’-miyu sa’ ti en gagagåo si Yu’us ni ennåo.  Ya yanggin manmagågagåo hamyu ti manmannåna’i, sa’ båba intension-miyu; manmanggågagåo hamyu kosas para en isa gi minaguf-miyu.</p>
<p>I finu’ i Saina.</p>
<p>IBANGHELIU                                                                                               Mk 9, 30-37</p>
<p>ÅLELUIA     2 Thes 2, 14</p>
<p>R.  Åleluia.   HA ÅGANG HIT SI YU’US NI IBANGHELIU;</p>
<p>MANMAFÅHAN HIT PARA SI YU’US GININ I</p>
<p>SAINA-TA AS JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Dispues di madingu atyu na lugåt si Jesus yan i mandisipulu-ña matutuhun manlåoya giya Galileha, låo ti malagu’ na u guaha tumungu’ månu Gui’ nai gaigi. Ha fa’nåna’gui i mandisipulu-ña taiguini, “I Lahin i Taotåo para u ma’intrega guatu gi kannai i manailayi na tåotåo ya u mapunu’ Gui’; tres dihas dispues di i finatai-ña u lå’la’ ta’lu.”  Ti makumprendi håfa mansinangåni siha, låo manma’å’ñåo mafaisin Gui’ kuestion.</p>
<p>Manmåttu si Jesus yan i mandisipulu-ña guatu ‘Capernaum’, ya anai manhålum siha gi gima’, mamfinaisin as Jesus, “Håfa atgumentun-mimiyu mientras manhåhanåo hit para i gima’?”</p>
<p>Tåya’ manoppi, sa’ gi kumbitsasion-ñiha manatgumementu håyi mås takkilu’ gi entri siha. Pues matå’chung påpa’ ya Ha ågang i Dossi para i uriyå-ña ya ilek-ña, “Yanggin guaha malagu’ para u primera, debidi u na’yatåtatti gui’ yan u tentågu’ todu i pumalu.”  Pues Ha konni’ un dikiki’ na påtgun ya Ha po’lu gi talu’, ya anai Ha toktuk i patgun ilek-ña nu siha, “Håyi rumisibi tåt kumu taiguini na påtgun gi na’ån-hu, Guåhu ha risisibi; håyi rumisibi Yu’, ha risisibi åhi’ ti Guåhu, sino ki atyu i muna’hånåo Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU</h1>
        <p><strong>Date:</strong> September 15, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu-7/<p>
        <p>B</p>
<p>FINENI’NA NA TINAITAI                                                                           Is 50, 4c-9a</p>
<p>Un tinaitai ginin i Lepblun i Prufeta as Isaiah</p>
<p>Si Yu’us i Saina bumaba i talanga-hu para bai hu fanhunguk.</p>
<p>Ya ti hu kontra, ni ti hu bira yu’ tåtti.</p>
<p>Hu nå’i ni tatalo’-hu atyu siha i umañña yu’,</p>
<p>i fasu-hu atyu siha i bumo’uk i batbås-su;</p>
<p>Ti hu tåmpi i matå-hu</p>
<p>anai mapatmåda yan mato’la’i yu’.</p>
<p>Si Yu’us i Saina ayudantek-ku,</p>
<p>pues put ennåo na ti mana’mamåhlåo yu’;</p>
<p>Hu fa’asga’ i matå-hu,</p>
<p>anai hu tungu’ na ti bai hu mana’mamåhlåo</p>
<p>Hihut Gui’ giya guåhu ni prumutehi i dirichok-ku;</p>
<p>yanggin guaha malagu’ kumontra yu’,</p>
<p>maila’ ya ta hita na dos.</p>
<p>Håyi kumuestiotiona i dirichok-ku?</p>
<p>Sotta ya u fåna’ yu’.</p>
<p>Atan ha’, sa’ i Saina i Yi’us ayudantek-ku;</p>
<p>håyi siña prumueba na lachi yu’?</p>
<p>I finu’ i Saina.</p>
<p>INEPPIN I SÅTMU                                                               Ps 116, 1-2. 3-4. 5-6. 8-9</p>
<p>R.   BAI HU FAMOKKAT GI ME’NAN I SAINA, GI TANU’ I MANLÅLA’LA’.</p>
<p>Hu gofli’i’ iSaina, ni Ha e’ékkunguk</p>
<p>i bos-su gi ginagåo-hu,</p>
<p>Ni Ha na’talakmagi i talanga-ña</p>
<p>gi atyu na ha’åni anai umågang yu’.</p>
<p>INEPPI…..</p>
<p>Ha uriyåyayi yu’ i inagang i finatai;</p>
<p>ha afufuyut yu’ i inagang i finatai;</p>
<p>måttu giya guåhu un dångkulun linihan yan pininiti.</p>
<p>Pues hu ågang i na’an iSaina,</p>
<p>“OAsaina, na’libri i lina’lå’-hu!”</p>
<p>INEPPI…..</p>
<p>Kariñosu yan tunas iSaina;</p>
<p>magåhit na yo’asi’ i Yi’os-ta.</p>
<p>ISainaHa adadahi i manai nina’siña;</p>
<p>tai nina’siña yu’, låo Ha såtba yu’ si Yu’us.</p>
<p>INEPPI…..</p>
<p>Sa’ Ha na’såfu i anti-hu ginin i finatai,</p>
<p>ti Ha na’tångis i atadok-ku, ya ti Ha na’matompu’ i addeng-hu.</p>
<p>Bai hu famokkat gi me’nan iSaina</p>
<p>gi tanu’ i manlåla’la’.</p>
<p>INEPPI…..</p>
<p>SIGUNDU NA TINAITAI                                                                             Jas 2, 14-18</p>
<p>Un tinaitai ginin i Kattan Santiago</p>
<p>Hafañe’lus, håfa bali-ña un tåotåo para u sångan na gai hinenggi gui’ yanggin ti siña ha prueba gi aksion-ña?  Kåo siña sinatba gui’ ni ennåo?  Siakåsu na guaha mañe’lu numisisita magågu ya ti mannanahung nengkannu’, håfa bali-ña para u sangåni siha, “Si Yu’us en fambinendisi!  Puedi ti en fanmanenghing yan en fañotchu måolik!”–yanggin ti en na’i siha ni nisisidåt para lumå’la’?  Parehu ha’ yan esti i hinenggi:  yanggin guiguiya ha’, ya tåya’ aksion, pues måtai.Låo siempri guaha sumångan, “Un tåotåo gái hinenggi, i ottru gaigi i aksion.”  Estigui’ inippek-ku, “Fa’nu’i yu taimanu un tåotåo para u gái hinenggi sin aksion.  Guåhu bai hu fa’nu’i håo ni hininggek-ku ginin i aksion-hu.”</p>
<p>I finu’ i Saina.</p>
<p>IBANGHELIU                                                                                               Mk 8, 27-35</p>
<p>ÅLELUIA    Gal 6, 14</p>
<p>R.  Åleluia.  UNU HA’ GLORIÅ-HU, I KILU’US I SAINA-TA AS JESUKRISTO,</p>
<p>NI HA KLÅBA I TANU’ GIYA GUÅHU YAN GUÅHU GI TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus yan i mandisipulu-ña para i sengsung siha gi uriyan Caesarea Philippi. Mientras manhåhanåo Ha faisin i mandisipulu-ña ni esti na kuestion, “Håyi hinassun-ñiñiha i taotåo siha put Guåhu?” Manmanoppi i mandisipulu, “Guaha umå’aluk na Hågu si Juan Bautista, ottru siha umå’aluk na si Elias, på’gu i pumalu siha ilik-ñiñiha na unu Håo gi mamprufeta siha.” Sumigi Ha faisin siha, “Ya hamyu, håyi Yu’ hinassun-mimiyu put Guåhu?  Manoppi si Pedro, “Hågu i Misihas!” Dispues maninetdin siha as Jesus para cha’-ñiha fane’esangani ni håyi put Guiya.</p>
<p>Pues Ha tutuhun si Jesus fuma’nå’gui siha na i Lahin i Taotåo debidi u famadesi atdit,</p>
<p>u marichåsa ni manåmku’, i manmågas mamåli’, yan i maniskribas, ya u mapunu’, ya tres dihas dispues u lå’la’ ta’lu. Ha sånganñaihun esti siha gi pupbliku.  Pues kinenni’ Gui’ as Pedro para un ringkon ya ha tutuhun inaguaguåti.  Pues Ha bira Gui’ si Jesus, Ha atan i mandisipulu-ña ya Guiya lumalåtdi si Pedro, “Ritira håo gi me’nå-hu, satanås!  I hinassom-mu puru ha’ hinassun tåotåo, ti hinassun Yu’us!”</p>
<p>Ha ågang si Jesus i linahyan yan i mandisipulu-ña ya ilek-ña nu siha, “Yanggin guaha malagu’ tumattiyi Yu’ debidi u maleffa nu guiya mismu, ya u uma i kilu’os-ña, ya u dalalaki Yu’. Håyi muna’kekesåfu i lina’lå’-ña u falingu, låo håyi ni muna’falingu i lina’lå’-ña put Guåhu yan i ibangheliu siempri u såfu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXII DAMENGGU GI UTDINÅRIU NA TIEMPU</h1>
        <p><strong>Date:</strong> August 31, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxii-damenggu-gi-utdinariu-na-tiempu-7/<p>
        <p>B</p>
<p>FINENI’NA NA TINAITAI                                                                           Dt 4, 1-2. 6-8</p>
<p>Un tinaitai ginin i Lepblun Deuteronomy</p>
<p>Ilek-ña si Moises ni taotåo siha:</p>
<p>“Hamyu ni ManIsrailitas, på’gu nai en ékkunguk i tinagu’ yan i otdin siha ni hu fa’nå’gui hamyu para en kimpli, kosa ki siña hamyu manlå’la’, yan en fanhålum ya en chili’ para iyun-miyu gi tanu’ ni manninana’i hamyu niSaina, i Yi’us i mañainan-miyu.  Mientras en kikimpli i tinagu’ iSaina, i Yi’us-miyu, ni hu faisin hamyu para en che’gui, cha’-miyu nana’yi mås pat muna’susuha palu.  Gof adahi yan en kimpli kabålis, sa’ ginin esti nai umali’i’ ni nasion siha i tinemtum yan minalåti’-miyu, ya an mahunguk todu esti siha na tinagu’ umasångan, ‘Sen magahit na takkilu’ esti na nasion ya manomtum yan manmalåti’ na tåotåo.’  Sa’ håyi na takkilu’ na nasion gof hihut yan i yi’os-ña taiguini iSaina, i Yi’os-ta, hihut kontra hita yanggin ta ågang Gui’?  Patsino, håyi na takkilu’ nasion manmanå’i manhustu na tinagu’ yan otdin ni hu plålanta gi me’nan-miyu på’gu na ha’åni?”</p>
<p>I finu’ i Saina.</p>
<p>INEPPIN I SÅTMU                                                                           Ps 15, 2-3. 3-4. 4-5</p>
<p>R.  (1)  ATYU I CHUMOCHO’GUI I TINAS U LÅ’LA’ GI ME’NAN I SAINA.</p>
<p>Atyu i mamomokkat sin isao yan ha cho’cho’gui i tininas;</p>
<p>ni sumåsangan i minagåhit gi kurason-ña</p>
<p>yan ti ha na’måmancha i ottru tåotåo siha ni hila’-ña.</p>
<p>INEPPI….</p>
<p>Ti ha na’lålamin i prohimu-ña,</p>
<p>ni ti ha sånganñañaihun siha;</p>
<p>Ginin guiya na manmachatlili’i’ i manailayi,</p>
<p>mientras ha o’onra atyu siha i manma’å’ñåo nu iSaina;</p>
<p>INEPPI….</p>
<p>Ha kukumpli i prumeså-ña achukka’ makkat,</p>
<p>ti mama’ganånansia ni salappe’-ña</p>
<p>ya ti manaksesepta salåppi’ kontra i manunas.</p>
<p>Atyu i chumocho’gui esti siha</p>
<p>ni ngai’an nai u ma’istotba.</p>
<p>INEPPI…..</p>
<p>SIGUNDU NA TINAITAI                                                     Jas 1, 17-18. 21b-22. 27</p>
<p>Un tinaitai ginin i Kattan Santiago</p>
<p>Hafañe’lus mangginifli’e’-hu:                                                                                                                                    Todu i manmåolik na rigålu yan todu i mås manmåolik na inifresi manmåfattu ginin i langit; måfattu påpa’ ginin as Yu’us, i muna’huyung i linangitan na inina, ni ti matulalaika osino ti nina’hohomhum ni matulaikan-ña. Ginin i minalago’-ña na Ha na’fanhuyung hit ginin i magåhit na finihu’, kosa ki hita para u famfinene’na gi todu i nina’huyong-ña.</p>
<p>Pe’lu hamyu gi papa’ Yu’us yan risibi i finihu’ ni Ha tåtmi gi kurason-miyu, ni siña Ha na’fanlibri hamyu.</p>
<p>Cha’-miyu fa’baban mamaisa hamyu ya para en ékkunguk ha’ i fino’-ña; inlugåt, praktika.</p>
<p>Estigui’ si Yu’us Tåta Ha kunsidedera tai mancha yan magåhit na rilihon: para u fanmasetbi i manai saina yan i mambi’uda gi pinadesin-ñiha, yan para u adahin maisa gui’ putno u nina’tailayi ni tanu’.</p>
<p>I finu’ i Saina.</p>
<p>IBANGHELIU                                                                       Mk 7, 1-8. 14-15. 21-23</p>
<p>ÅLELUIA</p>
<p>R.  Åleluia.   I TATA MUNA’FANMAFAÑÅGU HIT GININ I MAGÅHIT</p>
<p>NA SINANGÅN-ÑA,</p>
<p>KOSA KI SIÑA HIT MANMAMA’ I PRIMET NA KUSETCHA</p>
<p>GI TODU SIHA I NINA’HUYONG-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>I MamFarisehu yan unus kuåntus ni ma’estrun i Lai ni manmåttu ginin Hirusalen manetnun gi uriyan Jesus. Maripåra na guaha siha gi mandisipulun Jesus mañotchochu sin u mana’fanggåsgas siha–kumeke’ilekña, mafa’gåsi i kannai-ñiha taimanu ha’ i kustumbrin i ManHudihos siha.</p>
<p>I MamFarisehu, yan todu i ManHudihos siha, magogof kumpli i kustumbrin i manåmku’-ñiha ya tåya’ nai mañotchu’ sin u masen fa’gåsi i kannai-ñiha.  Lusdimås, tåya’ nai makånnu’ finahan ginin i mitkåo sin u masåtpi hånum fine’na.  Meggai siha ta’lu na kustumbri ni mapraktitika–put ihemplu, i mafa’gåsin i pusuelu, tåru, takuri yan kåma. Pues i MamFarisehu yan i maneskribas mafaisin si Jesus, “Sa’ put håfa na i mandisipulu-mu ti madalalalaki i kustumbrin i manamko’-ta, ya mañotchochu sin u mafa’gåsi i kannai-ñiha?”Ilek-ña nu siha, “Gof dinanchi i prufeta as Isaias anai ha tugi’ påpa’ put hamyu ni manhipokritu,‘Esti na tåotågui’ masesetbi Yu’ ni labius-ñiha, låo i kurason-ñiha chågu’ kontra Guåhu.Tai bali i rispetun-ñiha nu Guåhu sa’ gi fina’nå’guin-ñiha mafa’fina’nå’guin Yuyu’us i tinagu’ tåotåo.’  Ti en atetendi i tinagu’ Yu’us låo en gegef kumpli i kustumbrin tåotåo.”</p>
<p>Ha na’fanetnun si Jesus i linahyan ta’lu ya Ha sangåni siha, “Ékkunguk Yu’, todu hamyu, ya chagi kumumprendi fan. Tåya’ siña humåtmi i taotåo ginin hiyung ni para u nina’applacha’; låo atyu i humuhuyung ginin i sanhalom-ña, ya ennåo ha’, siña muna’måncha gui’.</p>
<p>Ginin i yahålulum gi kurason nai manhuhuyung i manailayi na plånu siha tåtkumu: umabali’, mañåkki, mamunu’, che’chu’ adutterihas, hambenterihas, manailayi na disehu, fina’baba, applacha’ na hinassu, imbidiu, chatfinu’, banidå yan mambåba na disision.  Todu esti siha na tinailayi manmåfattu ginin i sanhalum ya nina’a’applacha’ i taotåo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> August 24, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu-8/<p>
        <p>B</p>
<p>FINENI’NA NA TINAITAI                                                               Jos 24, 1-2a. 15-17. 18b</p>
<p>Un tinaitai ginin i Lepblun Joshua</p>
<p>Ha na’fanetnun si Joshua todu i rasan Israhet giya Schechem, ya ha ågang todu i manåmku’, i manmå’gas, i hues siha yan i manufisiålis-ñiha.  Anai mamila sigun gi mina’gas-ñiha gi me’nan Yu’us, ha kuentusi si Joshua i taotåo siha:  “Yanggin ti manmaguf hamyu en setbi iSaina, disidi på’gu håyi para en setbi, kåo i yi’us i tatan-miyu gi ottru båndan Sadduk pat i yi’us i Amoritas siha na tåotåo ni manhahamyu.  Sa’ guåhu yan i familiåk-ku, bai in setbi iSaina.”</p>
<p>Låo manmanoppi i taotåo siha, “Ni ngai’an nai bai in yiti’ñaihun iSainaput i para bai in setbi ottru na yu’us siha.  Sa’ iSaina, i Yi’os-ta, kumonni’ hit yan i mañaina-ta ginin iya Ihipto anai maniståba hit manisklåbu.  Ha cho’gui atyu siha i manna’manman na milågru gi me’nan i matåta, Ha prutehi hit duråntin i karerå-ta yan Ha na’fansåfu hit ginin atyu siha na tåotåo ni ta upus.  Pues put ennåo na hami lokkui’ bai in setbi iSaina, sa’ Guiya i Yi’us-måmi.”</p>
<p>I finu’ i Saina.</p>
<p>INEPPIN I SÅTMU                                                   Ps 34, 2-3. 16-17. 18-19. 20-21</p>
<p>R.  TAÑÑA’ YA EN LI’I’ I MINAOLIK I SAINA.</p>
<p>Bai hu tuna iSainatodu i tiempu;</p>
<p>i matuna-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina;</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI….</p>
<p>ISainaHa adadahi i manunas,</p>
<p>ya Ha e’ékkunguk i inagang-ñiha.</p>
<p>ISainaHa chatá’atan i manailayi</p>
<p>ya ti Ha na’fanmahahassu siha guini gi tanu’.</p>
<p>INEPPI….</p>
<p>﻿﻿ ISainaHa e’ékkunguk i inagang i manunas na tåotåo,</p>
<p>ya Ha akukudi siha ginin todu i achakin-ñiha.</p>
<p>Hihut iSainapara atyu siha i mampininiti kurason-ñiha,</p>
<p>Ha såsatba atyu siha i manmafigis espiritun-ñiha.</p>
<p>INEPPI….</p>
<p>Bula prubleman-ñiha i manunas na tåotåo,</p>
<p>låo nina’fanlilibri niSainaginin todudu ha’;</p>
<p>Si Yu’us Ha adadahi i te’lang-ñiha;</p>
<p>ya tåya’ ni unu u måhluk.</p>
<p>INEPPI….</p>
<p>SIGUNDU NA TINAITAI                                                                             Eph 5, 21-32</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Fana’osgi unu yan ottru put i ribirensian-miyu ni Kristo.  Famalåo’an, pe’lu hamyu gi papa’ i åoturidåt i asaguan-miyu taiguihi yanggin en pe’lu hamyu gi papa’ i åoturidåt i Saina. I lahi guaha åoturidåt-ña gi asaguå-ña taimanu ha’ na guaha åoturidåt-ña i Kristo gi Gima’Yu’us; ya i Kristo mismu Guiya i Satbadot i Gima’Yu’us, era i tataotåo-ña. Put ennåo na debi i famalåo’an di u ma po’lu siha kabålis gi papa’ i asaguan-ñiha taimanu ha’ na i Gima’Yu’us Ha popo’lu gui’ gi papa’ i Kristo.</p>
<p>Lalåhi, gefli’i’ i asaguan-miyu taimanu ha’ na Ha gofli’i’ i Kristo i Gima’Yu’us ya Ha na’inñaihun i lina’lå’-ña put i Gima’Yu’us.  Ha cho’gui esti put i para u didika i iklesia gi as Yu’us ginin i fino’-ña, dispues di Ha fa’gåsi gi hanum, put i para u prisenta i Gima’Yu’us giya Guiya yan todu i ginatbon-ña–sin måncha yan tåya’ difekton-ña, sin pekas patsino makalehlu patsino ottru klåsin difektu. I lalåhi siha debidi u ma guaiya i asaguan-ñiha taimanu ha’ i guinaiyan-ñiha ni tataotåo-ñiha. I taotåo ni ha guaiya i asaguå-ña ha guaiyan maimaisa gui’ lokkui’. Tåya’ nai guaha tåotåo ha chatli’i i tataotåo-ña mismu. Inlugåt, ha na’chotchuchu yan ha adadahi, taimanu ha’ i bidåda-ña i Kristo ni Gima’Yu’us; sa’ manmembrun i tataotåo-ña hit. Taimanu ha’ i Ha sångan i eskritura, “Put esti na rason na i lahi ha didingu si tatå-ña yan si nanå-ña ya dumadañña’ yan i asaguå-ña, ya siempri umunu ha’ i dos.” Uma’annuk guini na eskritura un tåddung na sikretu, ni sigun gi kinimprindek-ku siña ma’aplika gi Kristo yan i Gima’Yu’us.</p>
<p>I finu’ i Saina.</p>
<p>IBANGHELIU                                                                                               Jn 6, 60-69</p>
<p>ÅLELUIA</p>
<p>R.  Åleluia.    I FINO’-MU SIHA, O ASAINA, ESPIRITU YAN LINA’LA’,</p>
<p>HÅGU NAI GAIGI I FINIHU’ I TAIHINEKKUK NA LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Meggai gi mandisipulun Jesus ilik-ñiha, “Makkat para ta sungun esti na klåsin fina’nå’gui! Håyi siña humonggi esti?” Låo si Jesus Ha gof tungu’ ha’ na i mandisipulu-ña manggogonggung put i fino’-ña. Ilek-ña nu siha, “Kåo maninistotba hinenggin-miyu? Håfa mohun ya en li’i’ i Lahin i Taotåo kumahulu’ guatu gi anai hagas iståba Gui’?  I espiritu mannåna’i lina’la’; i sensin tai bali. I palåbras ni Hu sangåni hamyu Guiya esti i espiritu yan i lina’la’. Låo guaha giya hamyu ti manmanhonggi.” Gi magåhit, Ha tungu’ ha’ si Jesus desdi i tutuhun håyi ti manmalagu’ manmanhonggi, yan håyi para u trinaiduti Gui’. Pues Ha kuntinuha kumuentusi siha: “Estigui’ nai na Hu sangåni hamyu na tåya’ siña måttu giya Guåhu solu sinedi gui’ ni Tata.”</p>
<p>Desdi esti na tiempu, meggai gi mandisipulu-ña ma’apåtta siha ginin Guiya, ya ti manmalagu’ esta mañåonåo guini na inetnun. Pues ilek-ña si Jesus nu i Dossi, “Kåo para en dingu’ hit lokkui’?” Ineppi Gui’ as Simon Pedro, “Asaina, låo para månu ham guatu?  Hågu nai gaigi i finihu’ i taihinekkuk na lina’la’. Esta manmanhonggi ham; sin duda magåhit, Hågu i santus ni ginin as Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>XVIII DAMENGGU GI UTDINÅRIU NA TIEMPU</h1>
        <p><strong>Date:</strong> August 3, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xviii-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                                           Ex 16, 2-4. 12-15</p>
<p>Un tinaitai ginin i Lepblun Exodus</p>
<p>Interu i kumunidån i ManIsrailitas manggonggung kontra si Moises yan Aaron.  Ilik-ñiha i ManIsrailitas ni esti i dos, “Manmåolek-ña ha’ hit yanggin manmåtai gi kannaiYu’usgiya Ihipto, mientras manmatå’ta’chung hit ya mañotchochu kåtni yan pån ya manhåhaspuk hit.  Låo nåya ha’ en kenni’ ham mågi guini gi disiettu ya para u fanmåtai ñålang i kumunidå!”</p>
<p>Pues ilek-ña iSainaas Moises, “Bai Hu na’uchan påpa’ pån ginin i langit para hamyu.  Kada diha u fanhuyung i taotåo ya u marikohi i pattin-ñiha; taiguini na bai chagi siha, ya bai li’i’ kåo u madalalaki i tinago’-hu pat åhi’.</p>
<p>“Hu hunguk i ginenggung i ManIsrailitas.  Sangåni siha: En fañotchu kåtni yanggin på’gu homhum, yan gi egga’an en fanhåspuk ni pån, kosa ki siña en tingu’ na Guåhu, iSaina, i Yi’us-miyu.”</p>
<p>Gi pupuengi manhuyung i ke’ku’ ya piesa ha’ gi halum kåmpu.  Gi egga’an tinampi i kåmpo ni chi’up, ya anai umånglu’ i chi’up iståba gi hilu’ odda’ finu na fina’arina.  Anai mali’i’ esti, manafaisin kada unu, “Håfa esti?” sa’ put i ti matungu’.  Mansinangåni siha as Moises, “Guiya esti i pån ni mannina’i hamyu niSainapara en kannu’.”</p>
<p>I finu’ i Saina.</p>
<p>INEPPIN I SÅTMU                                                               Ps 78, 3-4. 23-24. 25. 54</p>
<p>R.  (24)  MANNINA’I SIHA NI SAINA PÅN GININ I LANGIT</p>
<p>Esta in hinguk esti siha yan in tingu’;</p>
<p>manmasangåni ham ni mañainan-måmi,</p>
<p>bai in sangåni i manmamamaila’ na hinerasion put esti siha,</p>
<p>i mangguaiyayun yan manmetgut na bidå-ña iSaina,</p>
<p>i manna’manman na bidå-ña.</p>
<p>INEPPI….</p>
<p>Put ennåo na Ha otdin i mapagåhis siha</p>
<p>yan Ha baba i pettan i langit;</p>
<p>Ha na’uchan påpa’ si Yu’us manna gi hilu’-ñiha para na’-ñiha</p>
<p>yan mannina’i siha linangitan na pån.</p>
<p>INEPPI….</p>
<p>Makånnu’ ni taotåo siha i pån i manånghit;</p>
<p>ya mannina’i siha abundånsia na mantinsion.</p>
<p>Ya Ha konni’ siha para i sagrådu na tano’-ña,</p>
<p>para i eksu’ ni Ha gånna ni agapa’-ña.</p>
<p>INEPPI….</p>
<p>SIGUNDU NA TINAITAI                                                                 Eph 4, 17. 20-24</p>
<p>Un tinaitai ginin i kattan San Pablo para i taotåo Ephesus</p>
<p>Hafañe’lus:</p>
<p>Intonsis, gi na’an i Saina, hu sangångani hamyu para en gef adahi: ya cha’-miyu fanlåla’la’ kalang i MamPagånu, ni tåya’ bali-ña i hinassun-ñiha.  Ti ennåo tiningu’-miyu put i Kristo! Hunggan esta en hinguk put Guiya, ya kumu en tattitiyi Gui’ manmafa’nå’gui hamyu ni minagåhit gi as Jesus.  Intonsis yuti’ huyung i hagas na klåsin lina’la’-miyu, atyu i lina’la’-miyu gi manmaloffan na tiempu, atyu i hagas na kustumbrin-miyu ni dinistrorosa ni fafá’baba na minalagu’.  Debidi u fannuebu i kurason yan i hinassun-miyu, ya debidi en hatmi i nuebu na kustumbri, ni mafa’tinas gi pinarehun Yu’us ya uma’annuk gi magåhit na lina’la’ ni tinas yan såntus.</p>
<p>I finu’ i Saina.</p>
<p>IBANGHELIU                                                                                               Jn 6, 24-35</p>
<p>ÅLELUIA    Mt 4, 4</p>
<p>R.  Åleluia.   TI GININ I PÅN HA’ NA LÅLA’LA’ I TAOTÅO,</p>
<p>LÅO GININ TODU I FINIHU’ NI HUMUHUYUNG GININ</p>
<p>I PACHUT YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Anai mali’i’ ni linahyan tåotåo na ni si Jesus ni i mandisipulu manggaigi, siha lokkui’ manma’udai gi boti ya manhånåo para ‘Capernaum’ para u ma’ispiha Gui’.  Anai masodda’ si Jesus gi ottru båndan hagoi ilik-ñiha nu Guiya, “Ma’estru, ngai’an nai måttu Håo mågi?” Manineppi siha as Jesus:  “Åmen, åmen, bai Hu asigura hamyu, ti en ispipiha Yu’ put i manmanli’i’ hamyu siñåt låo sino ki put i mañotchu hamyu yan manhåspuk hamyu nu i pån.  Ti debidi en fanmachocho’chu’ put i nengkannu’ ni siña mahangi’ låo sino ki fanmacho’chu’ put i nengkannu’ ni para u måmåolik ha’ todu i tiempu, atyu na nengkannu’ ni para en fannina’i ni Lahin i Taotåo; sa’ put Guiya ennåo na si Yu’us Tåta Ha po’lu i seyu-ña.”  Anai mahunguk esti ilik-ñiha nu Guiya, “Håfa debidi in fa’tinas para in che’gui i che’chu’ Yu’us?”   Manoppi si Jesus:  “Estigui’ i che’chu’ Yu’us; pe’lu i hinenggin-miyu gi atyu i Ha na’hånåo.”  Mafaisin Gui’ ni linahyan, “Yanggin para bai in pe’lu i hinenggin-måmi giya Hågu håfa na klåsin siñåt para Un cho’gui para bai in li’i’?  Håfa ufisiosio-mu?  Mañotchu ‘manna’ i mañainan-måmi gi disiettu;  sigun gi Eskritura  ‘Mannina’i siha as Yu’us pån ginin i langit para u makånnu’.’ ”  Ilek-ña si Jesus nu siha:  “Åmen, åmen, bai Hu asigura hamyu ni minagåhit, ti si Moises numå’i hamyu pån ginin i langit; sino ki si Tatå-hu numå’i hamyu ni linangitan na pån.  I pån Yu’us mafåttu ginin i langit ya Ha nåna’i lina’la’ i tanu’.”  I taotåo siha magågåo Gui’ ilik-ñiñiha, “Siñot, nå’i ham ni esti na pån para todu i tiempu.” Maninisplikåyi as Jesus taiguini:  “Guåhu mismu i pån ni mannåna’i lina’la’; i mattu giya Guåhu ni ngai’an nai u ñålang ta’lu, i manhonggi nu Guåhu ni ngai’an nai u må’hu ta’lu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU</h1>
        <p><strong>Date:</strong> July 26, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu-7/<p>
        <p>B</p>
<p>FINENI’NA NA TINAITAI                                                                           2 Kgs 4, 42-44</p>
<p>Un tinaitai ginin i sigundu na Lepblun i Manrai</p>
<p>Måttu un tåotåo ginin Baal-shalishah ha chulili’i si Elisha, i taotåo Yu’us, benti na pidåsun pån ni mafa’tinas ginin i primet na tinekcha’ sibåda, yan fresku na masotkan mai’is.  Ilek-ña si Elisha, “Nå’i i taotåo siha ya u ma kånnu’ “.  Låo ti malagu’ i sitbinten-ña ya ilek-ña, “Håfa taimanu para bai hu plånta esti gi me’nan sientu na lalåhi?”  Ha insisti si Elisha ya ilek-ña, “Nå’i i taotåo siha ya u ma kånnu’.” Sa’ taiguini ilek-ña iSaina, Para u fañotchu i taotåo siha ya para u guaha ha’ sopbla.”  Ya anai munhåyan mañotchu, guaha dididi’ sopbla, taimanu ha’ ilek-ña iSaina.</p>
<p>I finu’ i Saina.</p>
<p>INEPPIN I SÅTMU                                                               Ps 145, 10-11. 15-16. 17-18</p>
<p>R.  (16)  I KANNAI I SAINA MUNA’FAÑOTCHUCHU HIT;</p>
<p>HA NÅNA’I HIT TODU I NISISIDÅT-TA.</p>
<p>Todu i fina’tinås-mu Un manå’i gråsia, OAsaina,</p>
<p>ya Un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minitgot-mu.</p>
<p>INEPPI…..</p>
<p>I matan todu ma’a’atan Håo kun inangokku;</p>
<p>ya Un nåna’i siha nengkannu’-ñiha gi ma’apunta na tiempu;</p>
<p>Un baba i kannai-mu</p>
<p>ya Un na’satisfetchu i minalagu’ todu i manlåla’la’ na kosas.</p>
<p>INEPPI….</p>
<p>Tunas HåoAsainagi todu i bidå-mu,</p>
<p>fiet Håo gi todu i che’cho’-mu.</p>
<p>Hihut HåoAsaina,para atyu siha i umå’agang Håo,</p>
<p>para atyu siha i umå’agang Håo gi minagåhit.</p>
<p>INEPPI…..</p>
<p>SIGUNDU NA TINAITAI                                                                             Eph 4, 1-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Guåhu prisuneru yu’ sa’ put i hu sesetbi i Saina, intonsis, hu sosoyu’ hamyu; dalalaki atyu na klåsin lina’la’ i Ha fa’tinas si Yu’us anai maninagang hamyu.  Na’fanhumitdi hamyu todu i tiempu, suåbi, yan pasensia.  Na’annuk i ginefli’i’-miyu put i mana’asungun hamyu.  Che’gui kuåntu i siña para u gagaigi ha’ i dinañña’ ni ginin i Espiritu ni måfattu ginin i pås ni muna’fandadañña’ hamyu kumu unu.  Unu ha’ na tataotåo yan unu ha’ na Espiritu, taimanu na unu ha’ na inangokku guaha ni esta maninagang hamyu guatu as Yu’us.  Unu ha’ na Saina guaha, yan unu ha’ na hinenggi, yan unu ha’ na båotismu; unu ha’ na Yu’us guaha ya Guiya i Tatan todu i taotåo siha, ni Guiya i Sainan todu, ni machocho’chu’ ginin todu, yan gagaigi Gui’ gi todu.</p>
<p>I finu’ i Saina.</p>
<p>IBANGHELIU                                                                                               Jn 6, 1-15</p>
<p>ÅLELUIA</p>
<p>R.  Åleluia.  UN TAKKILU’ NA PRUFETA UMANNUK GI ENTALO’-TA;</p>
<p>HA BISITA SI YU’US I TAOTÅO-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Dispues di esti, Ha upus si Jesus i Tasin Galileha osino Tiberias.  Un dångkulun linahyan tåotåo matattiyi Gui’, sa’ put i mali’i’ i milågru anai Ha na’fanhomlu’ i manmalångu. Humånåo si Jesus hulu’ gi eksu’ ya matå’chung påpa’ yan i mandisipulu-ña siha.  Esta hihihut i Giput Påsguan i ManHudihos.  Ha atan si Jesus i uriyå-ña ya Ha li’i’ na guaguaguatu un dångkulun linahyan tåotåo giya Guiya, pues ilek-ña as Felipe, “Amånu nai siña manmamåhan hit sufisienti na nengkannu’ para ta na’fañotchu esti siha na tåotåo?” (Ha sångan esti put i para u chagi si Felipe; sa’ Guiya esta Ha tungu’ håfa para u cho’gui.)  Manoppi si Felipe, “Maseha para u fanadumididi’ ha’ esti na kantidån tåotåo, ti nahung ni dos sientus pesus na balin pån.  Unu gi mandisipulu-ña, si Andres, i che’lun Simon Pedro, ilek-ña: “Gaigi guini un påtgun mañuñuli’ singku pidåsun pån sibåda yan dos na guihan låo håfa bali-ña ennåo para todu esti siha na tåotåo?” Mansinangåni siha as Jesus, “Na’fanmatå’chung påpa’ i taotåo siha.”  (Bula chå’guan guini na lugåt). Intonsis todu i taotåo siha manmatå’chung påpa’; kåsi ennåo i singku mit na lalåhi maniståba guennåo.  Ha chuli’ si Jesus i pån, mannå’i gråsia as Yu’us, ya Ha påtti i taotåo siha ni manmatåta’chung.  Taiguennåo ha’ lokkui’ bidå-ña ni guihan, ya todu manmapåtti månu ha’ i minalagu’-ñiha.  Anai manhåspuk todu, ilek-ña nu i mandisipulu-ña, “Rikohi i sepbla na pidåsu siha; mungnga hit dumispitdisia maseha dididi’.”  Pues manmarikohi todu, ya mana’bula dossi na kanåstra ni pidåsu siha ni sepbla ginin i singku na pån sibåda ni makannu’ ni taotåo siha.  I taotåo siha ni maniståba guennåo, anai mali’i’ esti na milågru ni Ha fa’tinas si Jesus, ilik-ñiha, “Siguru na Guiya esti i Prufeta ni para u fåttu guini gi tanu’!”  Ha tungu’ ha’ si Jesus na para u fanmåttu para u makonni’ fuetsåo Gui’ ya para u mana’rai; put ennåo na tuma’lu hulu’ gi eksu’ Guiguiya ha’ na maisa.</p>
<p>I Ibangheliun i Saina.</p>

        </section>
        <hr>
        
        <section>
        <h1>XVI DAMENGGU GI UTDINÅRIU NA TIEMPU</h1>
        <p><strong>Date:</strong> July 20, 2024<p>
        <p><strong>Author:</strong> admin<p>
        <p><strong>URL:</strong> https://northstar.website/xvi-damenggu-gi-utdinariu-na-tiempu-5/<p>
        <p>B</p>
<p>FINENI’NA NA TINAITAI                                                                           Jer 23, 1-6</p>
<p>Un tinaitai ginin i Lepblun i Prufeta as Jeremiah</p>
<p>Ilek-ña iSaina, manmatdisidu i pastot siha ni muna’fanabak yan chumalapun i kinilu gi pastahi-hu.  Intonsis taiguini ilek-ña iSaina, i Yi’us Israhet, kontra i pastoris siha ni uma’atan i taotåo-hu:  Esta en chalapun i kinilu-hu siha yan en dilalak siha.  Ti en asisti siha, låo guåhu bai Hu arekla hamyu ya bai kastiga i tailayi na bidan-miyu.  Guåhu mismu bai Hu na’fanetnun i sepbla gi katdumin i kinilu-hu ginin todu i tanu’ ni Hu dulalak siha ya bai konni’ tåtti para i sagan-ñiha gi sabaneta; guennåo nai u fanmåmta’ yan u fanmamuttiplika.  Ilek-ña iSaina, bai Hu apunta pastot para siha para u faninadahi ya båsta manma’å’ñåo yan manlåolåo; ya tåya’ u fåtta.</p>
<p>Ilek-ña iSaina, atan ha’ sa’ mamamaila’ i ha’åni siha, anai para bai Hu kåhat hulu’ un tunas na sinisu para si David; Para u må’gås yan para u måolik gubetnoñ-ña kumu rai, siempri ha cho’gui håfa tunas yan dinanchi gi tanu’.  U masåtba iya Hudah gi tiempon-ña, u lå’la’ gi siguridåt iya Israhet.  I na’an ni manå’i Gui’:  “ISainai hustisiå-ta.”</p>
<p>I finu’ i Saina.</p>
<p>INEPPIN I SÅTMU                                                                           Ps 23, 1-3. 3-4. 5. 6.</p>
<p>R.  (1)  I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu, tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’ mamomokkat yu’ gi hemhum na kañåda</p>
<p>tåya’ tailayi ma’a’ñåo-hu; sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                             Eph 2, 13-18</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Hamyu ni ginin manchågu’, mandadañña’ på’gu yan i Kristo Jesus, manmakonni’ hamyu guatu hihut ginin i sakrifisiun i finatai-ña i Kristo.</p>
<p>I Kristo mismu muna’fåttu i pås giya hita anai Ha na’fandañña’ i MamPagånu yan i ManHudihos kumu un tåotåo. Ha tupa påpa’ i Kristo i liga ni dumibibidi yan muna’faninimimigu siha. Ha funas i tinagu’ yan i areklu siha ni manmåfattu ginin i Lai i ManHudihos put i para u fa’tinas unu ha’ ni nuebu na rasan tåotåo ginin esti i dos gi mandañña’-ñiha yan Guiya, ya ginin esti na Ha istapblesi i pås. Put i finatai-ña gi kilu’us i Kristo Ha distrosa i inachatli’i’-ñiha; ya ginin i kilu’us na Ha na’dañña’ i dos råsa gi un tataotåo ya Ha konni’ siha tåtti para as Yu’us.  Pues måttu i Kristo ya sumetmun put i Maolik na Nutisian pås para todu–para hamyu ni MamPagånu, ni ginin manchågu’ gi as Yu’us, yan para i ManHudihos, ni manhihut giya Guiya.  Ginin i Kristo na todus hit, ManHudihos yan MamPagånu, mañiha manmåttu guatu gi unu na Espiritu para guatu gi me’nan i Tata.</p>
<p>I finu’ i Saina.</p>
<p>IBANGHELIU                                                                                               Mk 6, 30-34</p>
<p>ÅLELUIA.</p>
<p>R.  Åleluia.   ILEK-ÑA I SAINA, I GA’-HU KINILU MAHUHUNGUK I BOS-SU;</p>
<p>HU TUNGU’ SIHA, YAN MADALALALAKI YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Mabira siha tåtti i manapostulis ya masangåni si Jesus nu todu i bidan-ñiha yan i finanå’guin-ñiha. Ilek-ña nu siha, “Fanmamaila’, hamyu ha’ na maisa, para un sasahngi na lugåt ya en fandiskånsa un råtu.”  Un dångkulun linahyan tåotåo manmåfattu yan manhåhanåo guatu, ya kana’ ha’ impusipbli siha ni para u fañotchu. Intonsis manhånåo gi boti si Jesus yan i manapostulis mañisiha ha’ na maisa para un lugåt ni apattåo. Manmali’i’ siha ni taotåo na manhåhanåo, ya meggai tumungu’ para månu siha. Tåotåo siha ginin todu i sengsung manmamokkat chaddik guatu guihi na lugåt, ya manmo’na ki si Jesus yan i manapostulis.</p>
<p>Anai manunuk gi boti Ha li’i’ si Jesus un dångkulun linahyan. Nina’ma’åsi’ nu siha, sa’ kalang siha kinilu sin pastot; ya Ha fanå’gui siha åpmam.</p>
<p>I Ibangheliun i Saina.</p>

        </section>
        <hr>
        
        <section>
        <h1>XV DAMENGGU GI UTDINÅRIU NA TIEMPU</h1>
        <p><strong>Date:</strong> July 13, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xv-damenggu-gi-utdinariu-na-tiempu-5/<p>
        <p>B</p>
<p>FINENI’NA NA TINAITAI                                                                           Am 7, 12-15</p>
<p>Un tinaitai ginin i Lepblun i Prufeta as Amos</p>
<p>Si Amaziah (påli’ Bethel) ilek-ña as Amos, “Hågu ni guaguaha lini’e’-mu ritira håo ginin esti, ya un hånåo para i tanu’ Hudah!  Ya atyu nai un gånna nengkanno’-mu gi kada biåhi na mannå’i håo prufesiha, låo nungka ta’lu nai un sångan prufesiha guini giya Bethel; sa’ estigui’ nai gaigi i attat yan i templun i rai.”  Ineppi si Amaziah as Amos, “Ti prufeta yu’, ni ti såsaonåo yu’ gi gurupun mamprufeta siha; guåhu pastot yan måmamfi’ siha fruta.  ISainakumonni’ yu’ ginin i entalu’ i kinilu siha, ya Ha sangåni yu’ na bai hånåo guatu gi taotåo-hu Israhet para bai sangåni siha ni manmamamaila’ siha na sinisedi.”</p>
<p>I finu’ i Saina.</p>
<p>INEPPIN I SÅTMU                                                               Ps 85, 9-10. 11-12. 13-14</p>
<p>R.    ASAINA, NA’LI’I’ HAM NI YINE’ASE’-MU YAN NÅ’I HAM NI SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña,</p>
<p>para i mamfiet, para atyu siha i umangokku Gui’.</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI…..</p>
<p>U ássudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI…..</p>
<p>ISainau chuda’ påpa’ i bendision-ña</p>
<p>ya u bula kusetchån-ña i tano’-ta.</p>
<p>U fofo’na i rikesa gi me’nan iSaina,</p>
<p>yan i giniha gi uriyan i pinikåt-ña.</p>
<p>INEPPI…..</p>
<p>SIGUNDU NA TINAITAI                                                                             Eph 1, 3-14</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo!  Gi mandañña’-ta yan i Kristo esta Ha bendisi hit ya Ha nå’i hit todu klåsin espirituhåt na bendision gi langit. Desdi åntis di u mafa’tinas i tanu’, esta si Yu’us Ha atyik hit para iyon-ña ginin i mandañña’-ta yan i Kristo kosa ki siña hit mañåntus yan manai difektu gi me’nå-ña. Put i guinaiyan-ña na Ha disidi si Yu’us na para u na’famagu’on-ña hit ginin i Kristo–estigui’ i minagof-ña yan i minalago’-ña.  Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!  Put i finatai-ña i Kristo na mana’fanlibri hit, kumeke’ilekña, manma’asi’i hit ni isåo-ta siha. Gof guaguan i gråsian Yu’us, ni misin Ha nå’i hit! Gi tinemtom-ña Ha cho’gui si Yu’us atyu i Ha planuyi ya Ha sangåni hit ni sikretu na plånu ni esta Ha disidi para u kumpli put i Kristo. Esti na plånu i para u cho’gui si Yu’us yanggin måttu i tiempu, era i para u na’fandañña’ todu i nina’huyung, todu i kosas siha gi langit yan gi tanu’, ya para i Kristo kabeså-ña.  Manmachocho’gui todu i kosas siha sigun gi plånun Yu’us yan gi disision-ña; ya si Yu’us Ha atyik hit para taotåo-ña gi dinañña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>Ya hamyu lokkui’ manhålum tåotåo Yu’us anai en hinguk i magåhit na minsåhi, i Maolik na Nutisia ni numå’i hamyu satbasion. Manmanhonggi hamyu gi Kristo, ya Ha po’lu si Yu’us i matkån-ña giya hamyu kumu iyon-ña ya mannina’i hamyu ni Espiritu Såntu ni Ha prumeti. I Espiritu gumarantitiha na para ta risibi atyu i Ha prumeti si Yu’us i taotåo-ña, ya esti numåna’i hit siguridåt na siempri si Yu’us u nå’i kabålis na linibri atyu siha i taotåo-ña. Nihi ya ta tuna i gloriå-ña!</p>
<p>I finu’ i Saina.</p>
<p>IBANGHELIU                                                                                               Mk 6, 7-13</p>
<p>ÅLELUIA    (see Eph 1, 17-18)</p>
<p>R.  Åleluia.    PUEDI I TATAN I SAINA-TA AS JESUKRISTO U INA</p>
<p>I MATAN I KURASON-TA</p>
<p>KOSA KI SIÑA TA LI’I’ HÅFA TAIMANU TINAKKILO’ÑA</p>
<p>ATYU NA INANGOKKU NI MANMA’Å’AGANG HIT GUATU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha ågang si Jesus i Dossi ya Ha tutuhun muna’fanhånåo siha dos in dos, ya mannina’i siha åoturidåt kontra i manapplacha’ na espiritu. Mantinagu’ siha na cha’-ñiha fanmañuñuli’ ni håfa gi hinanao-ñiha fuera di båstun ha’–mungnga nengkannu’, mungnga balutan, mungnga salåppi’ gi puttanmuneda gi betsa. Låo debidi u fandinegga sandålias. Ilek-ña, “Mungnga manmañuli’ para pula’-miyu,” Ha umentåyi, ilek-ña, “Maseha håyi gai gima’ ni manhålum hamyu, fañåga guennåo asta ki en dingu ennåo na lugåt. Yanggin guaha lugåt ni ti manmalagu’ rumisibi pat umékkunguk hamyu, tåntan i petbus ennåo na lugåt ginin i adding-miyu gi kinekiyung-miyu kuentan prueba kontra siha.” Anai munhåyan ennåo, manhånåo siha ya mañetmun na gof prisisu i sinetsut. Manmandulalak meggai na aniti ginin i sanhalum tåotåo siha, manma’olius ni laña i manmalångu siha, ya meggai mana’fanhomlu’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU</h1>
        <p><strong>Date:</strong> July 6, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                                                  Ez 2, 2-5</p>
<p>Un tinaitai ginin i Lepblun i Prufeta as Ezekiel</p>
<p>Humålum i Espiritu giya guåhu ya Ha na’tohgi yu’, ya hu hunguk i bos ni kumuentutusi yu’ ilek-ña:  Låhi, bai na’hånåo håo para i ManIsrailitas, siha ni kumontra Yu’; siha yan i mañainan-ñiha makokontra Yu’ asta på’gu mismu na tiempu.  Manåguaguat yan manmahettuk kurason-ñiha esti siha na tåotåo ni para bai na’hånåo håo guatu.  Låo debidi un sangåni siha taiguini:  Ilek-ña i Saina as Yu’us!  Put i mansubetbiu siha na taotåogui, maseha ma’ekkunguk osino makontra håo, siempri u matungu’ na esta mamfinatoigui siha ni un prufeta.</p>
<p>I finu’ i Saina.</p>
<p>INEPPIN I SÅTMU                                                                           Ps 123, 1-2. 2. 3-4</p>
<p>R.  (2)  CHETTUN FITMI I MATAN-MÅMI GI SAINA, YA IN GAGAGÅO GUI’ MINA’ÅSI’.</p>
<p>Hu na’ngaha’ hulu’ i matå-hu giya Hågu</p>
<p>ni matåta’chung gi tronu gi langit—</p>
<p>Hunggan, kalang i matan i tentågu’ siha</p>
<p>ni ma’a’atan i kannai ma’gas-ñiha.</p>
<p>INEPPI….</p>
<p>Taimanu ha’ na i matan i muchåcha</p>
<p>ma’a’atan i kannai i aman-ñiha,</p>
<p>Taiguennåo ha’ lokkui’ i matå-ta ma’a’atan iSainai Yi’os-ta,</p>
<p>asta ki Ha nå’i hit mina’åsi’.</p>
<p>INEPPI….</p>
<p>Gai ma’asi’ nu hami,Asaina, gai ma’asi’ nu hami,</p>
<p>sa’ manimpåtchu ham esta ni ináchatli’i’.</p>
<p>Esta mano’sun ham ni fina’ga’ga’ i mambanidosu,</p>
<p>yan i chinatli’i’ i mansubetbiu.</p>
<p>INEPPI….</p>
<p>SIGUNDU NA TINAITAI                                                                             2 Cor 12, 7-10</p>
<p>Un tinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Låo putno u na’bula yu’ i banidå put i meggai lini’e’-hu ni manna’manman siha, manå’i yu’ chetnot-tu para bai hu padesi gi tataotåo-hu, ni kalang tentågu’ Satanås para u añña yu’ putno bai hu banidosu. Tres biåhi hu tåyuyut i Saina put esti ya hu faisin Gui’ para u na’suha. Låo taiguini inippeñ-ña: “Hokkuk ha’ un nisisita na i grasiå-hu, sa’ a’annuk mås minetgotña i fuetsåk-ku yanggin ñaba’ håo.” Intonsis, gof maguf yu’ para bai hu banidosu put i ñiñaba’-hu, put i para bai hu sienti i pruteksion i minetgut i Kristo giya guåhu. Kuntentu ha’ yu’ ni ñiñaba’ siha, insuttu, pinadesi, pinitsigi, yan i minakkat ni hu padesi put i Kristo. Yanggin ñaba’ yu’, pues ennåo nai metgut yu’.</p>
<p>I finu’ i Saina.</p>
<p>IBANGHELIU                                                                                               Mk 6, 1-6a</p>
<p>ÅLELUIA</p>
<p>R.  Åleluia.   I ESPIRITUN I SAINA GAIGI GI HILO’-HU;</p>
<p>GUIYA MUNA’HÅNÅO YU’ PARA BAI CHULI’I’ NI</p>
<p>MAOLIK NA NUTISIA I MAMOPBLI.</p>
<p>R.  Åleluia.</p>
<p>+   Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus para i sengsong-ña ya matattiyi Gui’ ni mandisipulu-ña. Anai måttu i Sabaf na ha’åni humånåo para i sinagoga ya Ha tutuhun mama’nå’gui ya nina’fansen manman i linahyan tåotåo ni ume’ékkunguk Gui’. Ilik-ñiha, “Amånu nai manungu’ Gui ni esti siha? Håfa na klåsin tinemtum esti i mana’í-ña? Taimanu fa’tinås-ña ni milågru siha? Ada ti Guiya esti i katpinteru, i lahin Maria, i mañe’lun Santiago, Jose, Jude yan Simon?  Na ada ti bisinu-ta i mañe’lu-ña famalåo’an?”  Låo ti manmalagu’ ma’aksepta Gui’. I inippen-ña si Jesus ni esti siha, “I mamprufeta manma’o’onra gi todu i lugåt fuera di i tano’-ña, fuera di entri i mamparintes-ña, yan fuera di i gimå’-ña mismu.” Ti siña mama’tinas milågru guennåo, fuera di unus kuåntus na manmalångu ni Ha na’fanhomlu’ anai mampinatcha siha, sa’ nina’sen manman put i natatan hinenggin-ñiha. Inlugåt di ennåo, Ha liliku’i i manhihut na songsung siha mama’nåna’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIII DAMENGGU GI UTDINÅRIU NA TIEMPU</h1>
        <p><strong>Date:</strong> June 29, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiii-damenggu-gi-utdinariu-na-tiempu-6/<p>
        <p>B</p>
<p>FINENI’NA NA TINAITAI                                                               Wis 1, 13-15; 2, 23-24</p>
<p>Un tinaitai ginin i Lepblun Tinemtum</p>
<p>Ti si Yu’us fuma’tinas i finatai, ni ti nina’mamaguf Gui’ gi finatai i lala’la’.  Sa’ Ha fa’tinas</p>
<p>todu i kosas siha kosa ki u fanggai lina’la’; ya i fina’tinas siha guini na tånu’ mambråbu, ya</p>
<p>tåya’ peknu’ na binenu gi entalu’-ñiha yan tai fuetsa i finatai guini gi tanu’, sa’ i hustisia ti mámatai.  Sa’ si Yu’us Ha fa’tinas i taotåo ti para u måtai; Ha fa’tinas gui’ gi imåhin i naturåt-ña.  Låo ginin i imbidiun i aniti na måttu i finatai guini gi tanu’, ya atyu siha i manggaigi gi papa’</p>
<p>i aniti u matañña’ i finatai.</p>
<p>I finu’ i Saina.</p>
<p>INEPPIN I SÅTMU                                                                           Ps 30, 2. 4. 5-6. 11-12. 13</p>
<p>BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI….</p>
<p>.</p>
<p>Ekkunguk, OAsaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>OAsaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>SIGUNDU NA TINAITAI                                                                 2 Cor 8, 7. 9. 13-15</p>
<p>Un tinaitai ginin i Kattan San Pablo para i taotåo ‘Corinth’</p>
<p>Hafañe’lus:</p>
<p>Mansen riku hamyu ni todu i guaha giya hamyu: gi hinenggi, gi kuentus, yan gi tiningu’, gi minalagu’-miyu para en fanmanayuda yan gi guinaiyan-miyu nu hami. Ya manmalagu’ ham lokkui’ na en fanggeftåo guini gi sitbisiun guinaiya.</p>
<p>En tingu’ ha’ i gråsian i Saina-ta as Jesukristo; maseha riku Gui’, Ha na’popbli Gui’ put hamyu, put i para en nina’fanriku ginin i pinipblen-ña.  Åhi’ ti hu na’fangekegefsaga i ottru tåotåo ya para bai hu na’fañatsaga hamyu; låo put i bula guinahan-miyu på’gu, ennåo mina’ kumbeni na en ayuda atyu siha i manggái nisisidåt. Ya yanggin manggái nisisidåt hamyu ya siha bula guinahan-ñiha, siempri maninayuda hamyu. Gi taiguini na todu manmatråta parehu. Taimanu ha’ na ilek-ña i eskritura, “Atyu i numana’etnun meggai ti meggai guinaha-ña, ya atyu i numana’etnun dididi’ ti dididi’ guinaha-ña.”</p>
<p>I finu’ i Saina.</p>
<p>IBANGHELIU                                                                                               Mk 5, 21-43</p>
<p>ÅLELUIA    2 Tm 1, 10</p>
<p>R.  Åleluia.  I SAINA-TA AS JESUKRISTO ESTA HA FUNAS I FINATAI,</p>
<p>YA HA CHULI’I HIT LINA’LA’ GININ I IBANGHELIU-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus tåtti para i ottru båndan i Tasin Galileha. Guihi gi uriyan i hagoi iståba na manetnun un dångkulun linahyan tåotåo. Si Jairus, må’gas gui’ gi sinagoga, malak guatu, ya anai ha li’i’ si Jesus ha yuti’ñaihun gui’ gi addeng-ña ya finaisin Gui’ kuånto i siña, “I dikiki’ na hagå-hu gof málangu. Put fabot fåttu ya Un po’lu i kånnai-mu gi hilo’-ña, kosa ki siña homlu’ ya u lå’la’!”  Pues sumiha humånåo yan si Jesus.  Gof meggai na tåotåo mañisiha manhånåo machichigit Gui’ ginin todu i bånda.</p>
<p>Iståba guennåo un palåo’an ni esta dossi åñus di mañuda’ håga’ ya atdit pinadisisi-ña ni achukka’ meggai esta na médiku umåmti gui’.  Esta ha latchai i salåppe’-ña, ya inlugåt di u lamåolik lumala’atdit mientras mås tiempu. Ha hunguk put si Jesus, intonsis humålum gi linahyan tåotåo ya umisgin tatti mo’na para as Jesus. Ilek-ña entri guiya, “Yanggin hu patcha i magagu-ña ha’, siempri homlu’ yu’.”  Ha patcha i magagu-ña ya insigidas pumåra i haga’; ya ha sienti gi sanhålom-ña na mana’homlu’ gui’. Insigidas Ha sienti si Jesus na kokuyung fuetsa ginin Guiya.  Pues tumalaktatti gi entalu’ i linahyan tåotåo ya mamaisin, “Håyi pumatcha i magagu-hu?” Manmanoppi i mandisipulu-ña, “Un li’i’ ha’ na machichigit Håo ni taotåo, ya håfa na Un famaisin håyi pumatcha Håo?” Låo sigi ha’ di manatan si Jesus ya Ha kekeli’i’ håyi pumatcha Gui’.  I palåo’an ha tungu’ håfa måsusedi nu guiya; pues måttu, ya manlålaolåo ni mina’a’ñåo-ña, ha yuti’ gui’ påpa’ gi me’nan Jesus ya ha sangåni Gui’ todu ni minagåhit. Ilek-ña si Jesus nu guiya, “Hagå-hu, i hinenggem-mu muna’homlu’ håo.  Hånåo ya si Yu’us Un nina’i pås, ya esta ti un famadesi.”</p>
<p>Mientras Ha såsangan esti si Jesus, guaha tentågu’ siha manmåttu ginin i gima’ Jairus ya masangåni gui’, “Måtai i hagå-mu esta.  Pues para håfa na un atburota mås i Ma’estru?” Ti Ha atendi si Jesus håfa sinangan esti siha, låo Ha sangåni si Jairus, “Cha’-mu ma’å’a’ñåo, låo fanhonggi.” Pues tåya’ Ha sedi na u hånåo yan Guiya fuera di si Pedro, si Santiago, yan i che’lu-ña as Juån. Manmåttu siha gi gima’ Jairus, ya Ha li’i’ si Jesus i atburotu ya Ha hunguk i a’gang na kasao yan kåti. Humålum ya ilek-ña nu siha, “Håfa esti siha na atburotu?  Håfa na mangåkati hamyu?  Ti måtai i patgun. Mamaigu’ ha’ gui’!”  Interu siha matutuhun mafa’chalik Gui’, pues Ha na’fanhuyung todu siha, Ha konni’ i tata yan i nanan i patgun, yan i tres na mandisipulu-ña, ya manhålum gi kuåttu anai iståba i patgun umå’assun.  Ha go’ti i kannai i patgun ya ilek-ña nu guiya, “TALITHA KOUM,” ni kumekke’ilekña, “Dikiki’ na påtgun! Kahulu’!” Insigidas kahulu’ ya ha tutuhun mamokkat. (Dossi åñus idåt-ña.) Anai masusedi esti nina’fansen manman todu! Låo manggof iningkåtga siha as Jesus na cha’-ñiha fane’esangani ni håyi, ya ilek-ña, “Na’chotchu i patgun.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XII DAMENGGUGI UTDINÅRIU NA TIEMPU</h1>
        <p><strong>Date:</strong> June 22, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xii-damenggugi-utdinariu-na-tiempu/<p>
        <p>B</p>
<p>FINENI’NA NA TINAITAI                                                                           Jb 38, 1. 8-11</p>
<p>Un tinaitai ginin i Lepblun Job</p>
<p>I Saina Ha kuentusi si Job ginin i halum påkyu ya ilek-ña:  Håyi pumongli i tasi gi tattin i mahuhuchum na potta, anai manggaloppi huyung ginin i tiyan; Anai Hu na’minagågu ni mapagåhis yan Hu goddi ni attilung na mapagåhis?  Anai Hu istapblesi i para chiña yan Hu na’mafñut i tutniyu gi trangkån-ña, Yan ilek-ku:  ennåo ha’ para chimu, ti para u mås, ya ennåo nai para u måtai i banidosu na napu-mu.</p>
<p>I finu’ i Saina.</p>
<p>INEPPIN I SÅTMU                                                   Ps 107, 23-24. 25-26. 28-29. 30-31</p>
<p>R.  (1)  NÅ’I GRÅSIA I SAINA, I GUINAIYAN-ÑA PARA TODU I TIEMPU</p>
<p>Guaha atyu siha i mambiåbiahi gi batku gi tasi,</p>
<p>manmambebendi gi mattingan,</p>
<p>Esti siha mali’i’ i bidan iSaina</p>
<p>i manna’manman na bidå-ña gi taddung.</p>
<p>INEPPI….</p>
<p>Manotdin ya kumahulu’ i chubåsku</p>
<p>Ha chalåochåo takkilu’ i napu siha.</p>
<p>Mametchåo hulu’ i batku gi langit; dispues manmañokñuk påpa’ asta i fondu;</p>
<p>manlåolåo kurason-ñiha put i piligru.</p>
<p>INEPPI….</p>
<p>Ma’ågang iSainagi achåkin-ñiha;</p>
<p>ya maninayuda gi prubleman-ñiha,</p>
<p>Ha na’malinåo i pakyu ya kumåtma,</p>
<p>ya mangetu i napu siha.</p>
<p>INEPPI….</p>
<p>Manmaguf anai kumåtma,</p>
<p>ya mankinenni’ as Yu’us para i destinun-ñiha.</p>
<p>Po’lu siha ya u manå’i gråsia iSainaput i mina’ase’-ña</p>
<p>yan i manna’manman na bidå-ña para i famagu’un tåotåo.</p>
<p>INEPPI….</p>
<p>SIGUNDU NA TINAITAI                                                                             2 Cor 5, 14-17</p>
<p>Un tinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Mina’ taiguini esti sa’ ha måmanda ham i guinaiyan i Kristo, på’gu sa in rikuknisa na måtai un tåotåo put todu, kumeke’ílekña na todu u fanggai patti gi finåtai-ña; ya i rason na måtai Gui’ put todu kosa ki mungnga i manlå’la’la’ na u fanlå’la’ para siha ha’, låo u fanlå’la’ para Guiya ni matai ya mana’lå’la’ ta’lu ginin i finatai put siha.</p>
<p>Intonsis, esta ti in hihisga ni håyi sigun gi ginagåo i tataotåo. Maseha gi un tiempu ta husga i Kristo sigun gi ginagåo i tataotåo, esta ti ta chocho’gui ennåo.  Yanggin guaha mana’dañña’ yan i Kristo, humuyung gui’ nuebu na tåotåo; táigui esta i bihu, sa’ måttu esta i nuebu.</p>
<p>I finu’ i Saina.</p>
<p>IBANGHELIU                                                                                               Mk 4, 35-41</p>
<p>ÅLELUIA    (Lk 7, 16)</p>
<p>R.  Åleluia.  UN MÅ’GAS NA PRUFETA UMANNUK GI ENTALO’-TA;</p>
<p>ESTA SI YU’US HA BISITA I TAOTÅO-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Atyu na ha’åni anai esta puepuengi ilek-ña si Jesus nu siha, “Nihi ya ta fanmalak i ottru bånda gi hagoi.”  Madingu i linahyan tåotåo, ya makonni’ Gui’ gi boti anai matåta’chung, ya ma’akumpåpaña Gui’ ni ottru boti siha. Måttu un metgut na månglu’ ya ha tutuhun hinatmi i boti ni hanum ya esta kumekebula.  Iståba si Jesus gi santatti gi boti na mamaigu’ gi hilu’ un alunan. Put lusuttimu mayå’hu Gui’ ya ilik-ñiha nu Guiya, “Ma’estru, kåo ti inistototba Håo na para ta fanmåtmus?”  Makmåta Gui’ ya Ha lalåtdi i manglu’ ya ilek-ña nu i tasi: “Fanmamatkilu!  Na’kietu håo!” Pumåra i manglu’ ya todu mangåtma. Dispues ilek-ña nu siha, “Sa’ håfa na mansen ma’åñåo hamyu? Sa’ håfa na manatai hinenggi ha’ hamyu?” Nina’fansen manman todu siha ni esti. Mana’asangani siha unu yan ottru, “Håyi esti na ine’esgi ni manglu’ yan i tasi?”</p>
<p>I Ibangheliun i Saina.</p>

        </section>
        <hr>
        
        <section>
        <h1>XI DAMENGGU GI UTDINÅRIU NA TIEMPU</h1>
        <p><strong>Date:</strong> June 14, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xi-damenggu-gi-utdinariu-na-tiempu-3/<p>
        <p>B</p>
<p>FINENI’NA NA TINAITAI                                                                           Ez 17, 22-24</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña siYu’usi Saina:</p>
<p>Guåhu lokkui’ bai Hu chuli’ i mås måolik ginin i trongkun ‘cedar’, bai Hu utut ginin i punta gi yahululu’ un binga, Ya bai Hu tåtmi gi yahululu’ gi takkilu’ na sabåna; bai Hu tåtmi gi puntan sabåna giya Israhet.  Siempri mañusu ya u fanokcha’ fruta, ya siempri mama’un gåtbu na ‘cedar’.</p>
<p>Todu klåsin paluma siempri u fañåga gi papå’-ña, todu i manggaipappa gi nihung i ramås-ña.</p>
<p>Yan todu i trongkun håyu gi halum tånu’ u matungu’ na Guåhu, i Saina, Hu na’takpapa’ i takkilu’ na trongku, ya Hu kåkahat hulu’ i takpapa’ na trongku, Hu na’malålayu i betdi na trongku,  yan Hu na’famfloloris i malåyu na trongku.  Put i Guåhu, iSaina, esta kumuentus, pues siempri bai Hu cho’gui.</p>
<p>I finu’ i Saina.</p>
<p>INEPPIN I SÅTMU                                                               Ps 92, 2-3. 13-14. 15-16</p>
<p>R.  (2)  ASAINA, MÅOLIK I PARA UN MANÅ’I AGRADESIMENTU.</p>
<p>Måolik i para u manå’i agradesimentu iSaina,</p>
<p>para u makånta i matunan i na’ån-mu, i Mås Takkilu’,</p>
<p>Para  mapruklåma i mina’ase’-mu gi chatanmak</p>
<p>yan tulanotchi put i fiet Håo.</p>
<p>INEPPI…..</p>
<p>I tinas na tåotåo siempri u lå’la’ kalang i trongkun påtma,</p>
<p>siempri lå’la’ kalang i trongkun ‘cedar’ giya ‘Lebanon’.</p>
<p>Atyu siha i manmatåtmi gi gima’ iSaina,</p>
<p>u fanlå’la’ gi templun i Yi’os-ta.</p>
<p>INEPPI…..</p>
<p>Siempri manmanokcha’ fruta achukka’ gi inamku’-ñiha;</p>
<p>mambråbu yan manmetgut siha,</p>
<p>Mientras mapruklålama: “Tunas iSaina;</p>
<p>i atcho’-ta, tåya’ linachi giya Guiya.”</p>
<p>INEPPI…..</p>
<p>SIGUNDU NA TINAITAI                                                                             2 Cor 5, 6-10</p>
<p>Untinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Todu i tiempu mambula hit kumfiånsa. Ta tungu’ na mientras manggagaigi hit gi gimå’-ta guini na tataotåo manaigui hit gi gima’ i Saina. I lina’lå’-ta asuntun hinenggi, åhi’ ti atyu i ta lili’i’ ni attadok-ta. Mambula hit minatatnga ya ga’ot-ta dumingu i gimå’-ta guini na tataotåo ya ta fañåga gi gimå’-ta yan i Saina. Mås ki ni håfa, manmalagu’ hit na ta na’maguf Gui’, maseha gi gimå’-ta guini pat guihi. Debidi todu hit ta fanannuk gi me’nan i Kristo, ya ta fanmahusga nu Guiya. Kada unu u risibi håfa ha miresi, sigun gi todu siha i bidå-ña gi tataotåo, måolik pat båba.</p>
<p>I finu’ i Saina.</p>
<p>IBANGHELIU                                                                                               Mk 4, 26-34</p>
<p>ÅLELUIA</p>
<p>R. Åleluia.  I SIMIYA ERA I FINU’ YU’US, I KRISTO GUIYA I MAÑÅÑATPI;</p>
<p>TODU I MANMÅTTU GUATU GIYA GUIYA U FANLÅ’LA’ PARA                           TODU I TIEMPU.                                                                                                                                                                                                                     R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Sigi mo’na si Jesus ni sinangån-ña ya ilek-ña,  “I Rainun Yu’us kalang un tåotåo ni mañåtpi simiya gi gualo’-ña. Mamaigu’ an puengi yan lumililiku’ an ha’åni ya mientras tåntu dodokku’ yan lumala’chuk i simiya. Låo ti ha tungu’ håfa muna’dodokku’.  I edda’ mismu muna’dodokku’ yan muna’fanonokcha’ i tinanum:  Fine’na mambinga, dispues manispiga, put lusuttimu manannuk i granun trigu.  Anai manmåsa i granun trigu humuyung i lancheru ya ha ko’ku’ sa’ måttu i tiempun kusetcha.”</p>
<p>Mamfinaisin siha as Jesus, “Håfa siña ta usa para ta akumpåra i Rainun Yu’us?  Håfa na fina’akumparasion siña ta usa para ta isplika?  Kalang i simiyan muståsa, ni guiya i mås dikiki’ na simiya gi tånu’.  Ha chuli’ i taotåo ya ha tåtmi gi edda’; pues ti åpmam dumokku’ ya dumångkulu ya dumangkuloñña ki i ottru tinanum siha.  Manråmas dångkulu ya manmåfattu i paluma siha para u fanmama’chonchun gi nihong-ña.”  Ha sitmuni si Jesus i taotåo siha ni finana’guen-ña, ha u’usa ottru klåsin fina’akumparasion gi taiguini na manera; mamfina’nåna’gui siha månu ha’ i siña makumprendi.  Ti mangkuinentutusi siha sin u usa i fina’akumparasion; låo ha isplilika todu esti siha yanggin mañisiha ha’ yan i mandisipulu-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>X DAMENGGU GI UTDINÅRIU NA TIEMPU</h1>
        <p><strong>Date:</strong> June 7, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/x-damenggu-gi-utdinariu-na-tiempu-2/<p>
        <p>B</p>
<p>FINENI’NA NA TINAITAI                                                                          Gn 3, 9-15</p>
<p>Un tinaitai ginin i Lepblun Genesis</p>
<p>Dispues di ha kånnu’ si Adan i tinekcha’ i trongku, inagang gui’ niSainaas Yu’us ya finaisin gui’, “Månu nai gaigi håo?” Manoppi si Adan, “Hu hunguk håo gi hatdin; låo ma’åñåo yu’, sa’ kisnuda yu’, intonsis umattuk yu’.” Dispues finaisin gui’ as Yu’us, “Håyi sumangåni håo na kisnuda håo? Intonsis esta chumotchu’ håo ginin i trongku ni hu pribi håo na mungnga!” Manoppi i taotåo, “I palåo’an ni Un po’lu guini yan guåhu—guiya numå’i yu’ ni fruta ginin i trongku, ya hu kånnu’.” Pues iSainaas Yu’us Ha faisin i palåo’an, “Sa’ håfa na un cho’gui esti na klåsin cho’chu’?” Manoppi i palåo’an, “I kulepbla fuma’baba yu’, pues ennåo na hu kånnu’.”</p>
<p>Pues ilek-ña iSainani kulepbla:</p>
<p>“Sa’ put i un cho’gui esti hågu un makastiga gi todu i ga’ga’</p>
<p>yan ginin todu i manmachalek na fina’tinas;</p>
<p>Hågu un kunanaf gi tiyån-mu,</p>
<p>ya odda’ para un kånnu’</p>
<p>todu i ha’anin lina’lå’-mu.</p>
<p>Bai hu na’achatli’i’ håo yan i palåo’an,</p>
<p>u faninimigu i famagu’on-mu yan i famagu’on-ña;</p>
<p>I patgon-ña u finigis i ilu-mu,</p>
<p>ya hågu un åkka’ i addeng-ña.”</p>
<p>I finu’ i Saina.</p>
<p>INEPPIN I SÅTMU                                                                  Ps 130, 1-2. 3-4. 5-6. 7-8</p>
<p>R.  (7)  SA’ GI SAINA NAI GUAHA YINE’ASI’</p>
<p>YA GIYA GUIYA NAI GUAHA MEGGAI NA SATBASION</p>
<p>Ginin i fondu ni hokkuk siningon-hu hu ågang Håo,Asaina;</p>
<p>﻿﻿Asaina, ékkunguk i inagång-hu!</p>
<p>Puedi i talanga-mu u ékkunguk</p>
<p>i ginagåo-hu mina’åsi’.</p>
<p>INEPPI…..</p>
<p>Yanggin Un apupunta i isao-måmi,Asaina,</p>
<p>håyi siña ti u makundena?</p>
<p>﻿﻿Låo giya Hågu nai gaigi i inasi’i</p>
<p>ya put ennåo na ma’o’onra Håo.</p>
<p>INEPPI…..</p>
<p>﻿Mahålang yu’ hu nanangga iSaina,</p>
<p>i anti-hu ha nanangga i fino’-ña.</p>
<p>﻿﻿ Mås ki i guåtdia siha ni numanangga i chatanmak,</p>
<p>po’lu i taotåo Israhet ya u ma’ispiha i Saina,</p>
<p>INEPPI…..</p>
<p>Sa’ gaigi giSainai mina’åsi’,</p>
<p>giya Guiya nai gaigi i kabålis na satbasion,</p>
<p>﻿﻿Ya si Yu’us u na’libri iya Israhet</p>
<p>ginin todu i isao-ñiha.</p>
<p>INEPPI…..</p>
<p>SIGUNDU NA TINAITAI                                                                    2 Cor 4, 13–5, 1</p>
<p>Un tinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Ilek-ña i eskritura, “Kumuentus Yu’ sa’ manhonggi Yu’.” Gi etmismu ispiritun hinenggi hita lokkui’ manguentus sa’ manmanhonggi hit. Ta tungu’ na si Yu’us, ni muna’lå’la’ si Jesus ginin i finatai, Guiya lokkui’ u na’fanlå’la’ hit yan si Jesus ya u konni’ hit yan hamyu para i me’nå-ña.  Todu esti siha manmacho’gui para minaolik-miyu; ya mientras måfattu i gråsian Yu’us gi meggai na tåotåo, siempri ma’ufresi mås tinayuyut agradesimentu para i glorian Yu’us.</p>
<p>﻿     Put esti na rason na tåya’ nai malingu animun-måmi. Maseha adumididi’ lalamas i tataotåo-måmi, låo i ispiritun-måmi marinuenueba kada diha. Ya esti i dididi’ yan tempuråriu na prublema ni in padedesi siempri u na’fåttu manakkilu’ yan manai hinekkuk na gloria, mandångkulonña ki i prublema. Ti in pepe’lu i hinassun-måmi gi atyu na kosas siha i mana’annuk, låo gi atyu siha i ti mana’annuk. Atyu i mana’annuk un råtu ha’ para u fandinira, låo atyu i ti mana’annuk para u fandinira todu i tiempu.</p>
<p>﻿     Ta tungu’ ha’ na yanggin esti i tento’ i tanu’ nai mañåsaga hit–era i tataotåo-ta guini na tånu’–mayulang påpa’, siempri ha’ si Yu’us Ha na’guaha gimå’-ta gi langit anai para ta fañåga, gi un guma’ ni Guiya mismu fuma’tinas, ni para u dinira todu i tiempu.</p>
<p>I finu’ i Saina.</p>
<p>IBANGHELIU                                                                         Mk 3, 20-35</p>
<p>ÅLELUIA    Jn 12: 31b-32</p>
<p>R.  Åleluia.   PÅ’GU NA U MADULALAK I PRINSIPIN ESTI NA TÅNU’, ILEK-ÑA I SAINA;</p>
<p>YA GUÅHU, YANGGIN MAHÅTSA YU’ HULU’ GININ I TANU’,</p>
<p>BAI HU RIKOHI TODU I TAOTÅO SIHA GIYA GUÅHU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha bira Gui’ tåtti si Jesus gi gima’ mañisiha yan i mandisipulu-ña ya mandañña’ ta’lu i linahyan tåotåo, ya sen ti siña ha’ mañotchu’ siha.  Anai mahunguk esti ni familiån-ña manmåttu para u makonni’ Gui’ sa’ ilik-ñiñiha i taotåo siha na, “Bumåba ilu-ña.”  Mientras i ma’estrun i Lai siha ilik-ñiñiha na, “Gaigi si ‘Beelzebul’ giya Guiya,” ya “Mandudulalak aniti ni ginin i pudet i prinsipin i aniti siha.”</p>
<p>﻿Ha na’fanetnun siha ya Ha tutuhun kumuentusi gi fina’ihemplu: “Håfa taimanu si Satanås ha dulalak si Satanås?  Yanggin ribulasion i rainu, ti u åpmam ennåo na rainu. Yanggin madibidi i familia gi dos gurupu ti åpmam tiempon-ña ennåo na familia. Taiguennåo ha’ lokkui’, yanggin madibidi i rainun Satanås gi dos gurupu, ti u dinira åpmam; siempri madisgråna.  Ti siña un tåotåo humålum gi gima’ un metgut na tåotåo ya u såkki i guinaha-ña, solu ha goddi i dueñu fineni’na. Ennåo ha’ nai siña ha såkki i guinahan ennåo na guma’.  Åmen, bai Hu sangåni hamyu, na todu isao siempri u ma’asi’i yan kuntodu i chatfinu’ ni ha sångan i taotåo, låo maseha håyi ni chumatfinu’i i Espiritu Såntu ni ngai’an nai u ma’asi’i.  Ha kåkatga ennåo na isao para todu i tiempu.” Taiguini ilek-ña sa’ put i ilik-ñiha, na “Gaigi giya Guiya i applacha’ na ispiritu.”</p>
<p>﻿Manmåttu si nanå-ña yan i mañe’lu-ña si Jesus, ya anai manotohgi gi sanhiyung masangåni Gui’ na ma’aliligåo Gui’. Masangåni Gui’ ni taotåo siha ni manmatåta’chung gi uriyå-ña, “Gaigi si nanå-mu yan i mañe’lu-mu gi sanhiyung ya manmamamaisin nu Hågu.”  Gi inippen-ña ilek-ña, “Håyi si nanå-hu yan i mañe’lu-hu?”  Ha atan gi uriyå-ña atyu siha i manmatåta’chung ya Ha kutinuha, “Estigui’ siha si nanå-hu yan i mañe’lu-hu.  Maseha håyi ni chumocho’gui i minalagu’ Yu’us guiya ennåo i che’lu-hu yan nanå-hu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> June 1, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-corpus-christi-8/<p>
        <p>B</p>
<p>FINENI’NA NA TINAITAI                                                                           Ex 24, 3-8</p>
<p>Un tinaitai ginin i Lepblun Exodus</p>
<p>Humånåo si Moises ya ha sangåni i taotåo siha ni todu i tinagu’ Yu’us yan todu siha i areklamentu.  Gi ineppin-ñiha todu i taotåo masångan gi un bos, “Bai in kimpli todu i tinagu’ ni Ha otdin iSaina.”  Ha tugi’ påpa’ si Moises todu i tinagu’ iSaina, ya tåftaf gi sigenti ogga’an manhåtsa un åttat gi sampapa’ gi eksu, ha usa dossi na åtchu’ ni manotohgi para i dossi na rasan Israhet.  Pues ha tågu’ unus kuåntus manhobin na ManIsrailitas para u fanmanufresi tureti para iSainakuentan sakrifisiun kumuñon.  Ha chuli’ si Moises lamitå gi haga’ ya ha po’lu gi palanggåna siha, i ottru lamitå ha såtpi guatu gi attat.  Ya ha chuli’ i Lepblun i Kuntråta ya ha taitayi i mane’ekkunguk na tåotåo, ya ilik-ñiha, “Bai in kimpli todu i Ha otdin iSaina; bai in esgi.”  Pues ha chuli’ si Moises i haga’ ya ha såtpi guatu i taotåo siha.  Ilek-ña “Guiya esti i haga’ i Kuntråta ni Ha fa’tinas iSainayan hamyu, gaigi guini todu esti siha na areklu.</p>
<p>I finu’ i Saina.</p>
<p>INEPPIN I SÅTMU                                                               Ps 116, 12-13. 15-16. 17-18</p>
<p>R. (13)     BAI HU CHULI’ I KÅLIS I SATBASION,</p>
<p>YA BAI ÅGANG I NA’AN I SAINA.</p>
<p>Taimanu apås-su niSaina</p>
<p>put todu i minaolek-ña nu guåhu?</p>
<p>Bai hu håtsa i kopan satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu, i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradesimentu,</p>
<p>ya bai hu ågang i na’an iSaina.</p>
<p>Bai hu apåsi iSainani prumeså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                             Heb 9, 11-15</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Låo esta måttu i Kristo kumu i Takkilu’ na Påli’ i manmåolik siha na kosas ni esta manggaigi guini. I tento’ anai gaigi Gui’ mañeñetbi mås takkilu’ yan mås kabålis; åhi’ ti kannai tåotåo fuma’tinas, kumeke’ilekña na åhi’ ti såsaonåo gi kosas siha ni manmafa’tinas guini na tånu’. Anai humålum i Kristo gi tento’ ya måttu gi Mås Sagrådu na Lugat, åhi’ ti mañuli’ haga’ chiba osino haga’ nubiyu para u ufresi kumu sakrifisiu; inlugåt, Ha chuli’ i hagå’-ña mismu ya Ha gånna i taihinekkuk na satbasion para hita. I haga’ chiba yan nubiyu yan i apu ni ginin i ansonggin tatneru manmachuli’ ya manmasåtpi i taotåo siha ni ti manggåsgas sigun i ginagagåo ni sirimoñas, ya esti para u nina’fanggåsgas siha ginin i inapplacha’. Ya put i magåhit esti, kuåntu mås siña manmakumpli ginin i haga’ i Kristo!  Ginin i taihinekkuk na Espiritu Ha ufresin maisa Gui’ as Yu’us kumu i mås kabålis na sakrifisiu. I hagå’-ña siempri para u nina’gåsgas i kunsensiåt-ta ginin i manai bali na sirimoñas, ya ennåo nai siña ta setbi i lala’la’ na Yu’us.</p>
<p>Put esti na rason na Guiya i Kristo prumipåpara i nuebu na kuntråta, kosa ki atyu siha i maninagang as Yu’us u fansiña rumisibi i taihinekkuk na bendision ni Ha prumeti si Yu’us. Sumiña esti masusedi sa’ guaha måtai ni Ha na’fanlibri i taotåo siha ginin i linachi ni makumeti anai ifektitibu ha’ i primet na kuntråta.</p>
<p>I finu’ i Saina.</p>
<p>IBANGHELIU                                                                                   Mk 14, 12-16. 22-26</p>
<p>ÅLELUIA</p>
<p>R.  Åleluia.  ILEK-ÑA I SAINA, GUÅHU I LALA’LA’ NA PÅN GININ I LANGIT;</p>
<p>HÅYI I KUMÅNNU’ ESTI NA PÅN U LÅ’LA’ TAIHINEKKUK.</p>
<p>R.  Åleluia</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Gi fine’na na ha’ånin Pån Sin Libadura, sigun gi kustumbri anai para u masakrifika i kinilun Påsgua, ilik-ñiha i mandisipulu-ña nu Guiya, “Månu nai malagu’ Håo nai para in pripåra i senan Påsgua para Hågu?”  Ha na’hånåo dos na disipulu-ña yan esti na tinago’-ña:  “Hånåo hålum gi siudå ya siempri manasodda’ hamyu yan un tåotåo ni mangingilili tårun hånum. Dalalaki gui’.  Maseha månu na guma’ ni humålum gui’, faisin i gai gima’, ‘Mamamaisin i Ma’estru, månggi i såla anai siña sumena Gui’ yan i mandisipulu-ña ni senan Påsgua?’  Intonsis siempri mamfina’nu’i hamyu un kuåttu gi sanhilu’, dångkulu, guaha tråstis, yan todu areklåo. Guiya esti na lugåt i para en na’listu para hita.”  Humånåo i dos disipulu. Anai måttu gi siudå masodda’ todu taimanu ha’ i mansinangåni siha, ya mapripåra i senan Påsgua.</p>
<p>Durånti i sena mañuli’ pån, Ha bendisi yan Ha ipi’, ya Ha nå’i siha, ilek-ña, “Chili’ esti, Guiya esti i tataotåo-hu.”  Taiguennåo ha’ ta’lu Ha chuli’ i kålis, mannå’i gråsia ya mannina’i siha, ya todu manggimin ginin ennåo.  Ilek-ña nu siha, “Guiya esti i hagå’-hu, i haga’ i kuntråta, para u machuda’ñaihun put i linahyan.   Åmen, sulemni bai Hu asigura hamyu, ti bai gimin ta’lu binu asta ki Hu gimin i nuebu gi rainun Yu’us!”  Dispues di mangånta kantan tinina, manmamokkat guatu gi Eksu’ Ulibas.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES SANTISIMA TRINIDÅD</h1>
        <p><strong>Date:</strong> May 24, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad-8/<p>
        <p>B</p>
<p>FINENI’NA NA TINAITAI                                                               Dt 4, 32-34. 39-40</p>
<p>Un tinaitai ginin i Lepblun ‘Deuteronomy’</p>
<p>Ilek-ña si Moises nu i taotåo siha:  “Fanmamaisin på’gu taiguihi i antigu na tiempu, åntis di i tiempun-miyu, desdi atyu na tiempu anai Ha na’huyung si Yu’us i taotåo gi hilu’ i tanu’; fanmamaisin desdi un puntan långit asta i ottru:  Kåo guaha nai masusedi mås dångkulu na sinisedi åntis na tiempu?  Kåo guaha nai mahunguk?  Kåo guaha nai mahunguk ni taotåo si Yu’us kumuentus ginin i halum guåfi, taimanu i hininguk-miyu, ya manlå’la’ ha’?  Kåo guaha nai guaha Yu’us humånåo para u konni’ un nasion ginin i entalu’ ottru nasion, mientras Ha chachagi siha, gi siñåt yan i manna’manman na fina’tinas siha, gi gera, yan gi metgut na kannai-ña ni Ha istira huyung, yan ginin i dangkulu na mina’åñåo, todu esti siha bidå-ña iSaina, i Yi’us-miyu para hamyu gi me’nan i matan-miyu mismu giya Ihipto?  Put esti na rason na debi hamyu di en tingu’ på’gu, ya en na’chettun gi kurason-miyu, na si Yu’usSainaGui’ guihi hulu’ gi langit yan guini påpa’ gi tanu’, ya tåya’ ottru.  Debidi en kimpli i areklon-ña yan i tinago’-ña ni hu tåtagu’ hamyu på’gu, kosa ki hamyu yan i famagu’un-miyu dispues di hamyu en fanggefsaga, yan en fananåkku’ lina’la’-miyu gi tanu’ ni iSaina, i Yi’us-miyu, manninana’i hamyu para todu i tiempu.”</p>
<p>I finu’ i Saina.</p>
<p>INEPPIN I SÅTMU                                                   Ps 33, 4-5. 6. 9. 18-19. 20. 22</p>
<p>R.  (12)  MANMAGUF I TAOTÅO NI MANINATYIK AS YU’US PARA IYOÑ-ÑA</p>
<p>Tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Sa’ kumuentus, ya manhuyung,</p>
<p>manotdin ya manannuk gi sagan-ñiha.</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                             Rom 8, 14-17</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Todu i mangginigiha ni Espiritun Yu’us famagu’un Yu’us siha. Ti para en fanmama’isklåbu na mannina’i hamyu as Yu’us ni Espiritu ya para en fanma’å’ñåo;  inlugåt di esti, i Espiritu muna’famfamagu’un Yu’us hamyu, ya ginin i nina’siñan i Espiritu na ta å’agang si Yu’us, “Tåta, Tatå-hu!” I Espiritun Yu’us Ha na’dañña’ yan Guiya i espiritu-ta para u diklåra na mamfamagu’un Yu’us hit. Ya put i famagu’on-ña hit, siempri manmanå’i hit ni bendision siha ni Ha na’sasahngi para i taotåo-ña, ya siempri lokkui’ manmanå’i hit yan i Kristo ni atyu i Ha na’sahngi si Yu’us para si Jesus; sa’ yanggin mañåonåo hit gi pinadesin i Kristo, siempri lokkui’ mañåonåo hit gi gloriå-ña.</p>
<p>I finu’ i Saina.</p>
<p>IBANGHELIU                                                                                               Mt 28, 16-20</p>
<p>ÅLELUIA</p>
<p>R.  Åleluia.  U MATUNA I TATA, YAN I LAHI-ÑA YAN I ESPIRITU SÅNTU;</p>
<p>TAIGUIHI I TUTUHON-ÑA, PÅ’GU, YAN SIEMPRI</p>
<p>MANAIHINEKKUK NA HA’ÅNI.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Mateo</p>
<p>Manhånåo i onsi na mandisipulu para i eksu’ giya Galileha guatu guihi na lugåt anai mantinagu’ siha as Jesus. Anai mali’i’ si Jesus ma’adora Gui’, achukka’ ha’ guaha giya siha manduda. Lumahihut si Jesus ya ilek-ña nu siha. “Esta manå’i Yu’ ni todu i aoturidåt gi tanu’ yan gi langit. Pues fanhånåo para todu i taotåo gi todu i lugåt ya en fa’disipulu-hu siha:  takpångi siha gi na’an i Tata, i Lahi-ña, yan i Espiritu Såntu, yan fanå’gui siha na u ma osgi todu i Hu tågu’ hamyu. Ya siempri todu i tiempu gagaigi Yu’ giya hamyu, asta i uttimun i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> May 17, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes-8/<p>
        <p>A B C</p>
<p>FINENI’NA NA TINAITAI</p>
<p>Acts 2, 1-11</p>
<p>Un tinaitai ginin i Bidan i Manapostulis</p>
<p>Anai måttu i ha’anin Pentekostes, mansinedda’ i mandisipulu mane’etnun gi un lugåt. Gotpi ha’ måttu un dångkulu na buruka kalang mohun un metgut na månglu’ ginin hihilu’ gi mapagåhis ni mahunguk gi todu i halum guma’ anai manmatåta’chung siha. Kalang guåfi na hula’ manannuk ya dispues machalapun ya mañåga gi hilu’ kada unu giya siha.  Todus mambula ni Espiritu Såntu.  Matutuhun manguentus gi ottru lingguåhi yan manmananununsia manna’manman na sinangan mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na ManHudihos siha ginin todu nasion.  Mahunguk i buruka ya manetnun gi un dångkulu na gurupu.  Maningkibukåo hinassun-ñiha sa’ kada unu giya siha mahunguk i lalåhi manguekuentus gi lingguahin-ñiha mismu. Nina’fanmanman siha ni todu i masusedi.  Manmamamaisin sa’ mansen manman, “Na ada ti todu ha’ esti siha na tåotågui i manguekuentus tåotåo Galileha?  Håfa taimanu na kada unu giya hami in hihinguk siha gi lingguahin-måmi.  Puru ham tåotåo Parthian, tåotåo Medes, yan tåotåo Elamites.  Mañåsaga ham giya Mesopotamia, Judea yan Cappadocia, Pontus, Asia, Phrygia yan Pamphylia, Ihipto, yan i uriyan Libya, fi’un Sirenehu.  Guaha siha bisita ginin Roma–todu ManHudihos, Cretans yan Arabs lokkui’.  Låo kada unu giya hami humunguk siha manguekuentus gi linggguåhin-måmi put i manna’manman na che’chu’ Yu’us.”</p>
<p>I finu’ i Saina.</p>
<p>INEPPIN I SÅTMU                                                               Ps 104, 1. 24. 29-30. 31. 34</p>
<p>R.  (30)  ASAINA, NA’FÅTTU I ESPIRITU-MU</p>
<p>YAN RINUEBA I HICHURAN I TANU’.</p>
<p>Anti-hu, tuna iSaina!</p>
<p>Asaina, Yu’os-su, magåhit na må’gas Håo!</p>
<p>Difirentis klåsi siha i fina’tinås-mu,Asaina!</p>
<p>bula i tanu’ ni fina’tinås-mu.</p>
<p>INEPPI …..</p>
<p>Puedi u tatáchu ha’ todu i tiempu i glorian iSaina;</p>
<p>puedi u maguf iSainani fina’tinås-ña!</p>
<p>Puedi u nina’maguf si Yu’us ni kantåk-ku;</p>
<p>siempri bai hu maguf giSaina.</p>
<p>INEPPI…..</p>
<p>Yanggin Un na’påra manhågung, siempri manmåtai</p>
<p>ya u fana’lu tåtti gi petbus ni ginin ennåo na manmafa’tinas siha.</p>
<p>Anai Un na’hånåo mo’na i hinagong-mu, manmafa’tinas siha,</p>
<p>ya Un rinueba i hichuran i tanu’.</p>
<p>INEPPI …..</p>
<p>SIGUNDU NA TINAITAI                                                                 1 Cor 12, 3b-7. 12-13</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Tåya’ siña kumomfisatñaihun na si “Jesus Saina Gui’,” solu dinidikta gui’ ni</p>
<p>Espiritu Såntu.  Guaha difirentis klåsin esperituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu Saina ha’ masesetbi. Guaha difirentis klåsin kapasidåt para u ma cho’gui i sitbisiu, låo etmismu Yu’us numåna’i kapasidåt todu para u macho’gui kada sitbisiu.  Mana’a’ánnuk i gumaigin i Espiritu gi kada tåotåo para minaolik todu.</p>
<p>I Kristo kalang un tataotåo ni meggai na påtti; låo un tataotåo ha’, achukka’ manggaigi meggai difirentis na påtti.  Gi etmismu manera, todu hit, maseha ManHudihos siha patsino MamPagånu, måseha manisklåbu patsino manlibri, manmatakpångi hit gi un tataotåo ginin i etmismu Espiritu, ya todu hit manmanå’i ni esti i uniku na Espiritu para ta gimin.</p>
<p>I finu’ i Saina.</p>
<p>“SEQUENCE”</p>
<p>Maila’, Espiritu Såntu, maila’!</p>
<p>Ya ginin i linangitan na gimå’-mu</p>
<p>Na’fanina i yiniusan na kåndit!</p>
<p>Maila’, Tatan i mamopbli!</p>
<p>Maila’, Hågu ni mannåna’i rigålu’!</p>
<p>Maila’, Hågu ni kandit i kurason tåotåo!</p>
<p>Hågu, i mås måolik mangunsuela;</p>
<p>Hågu, i mås amigun i anti;</p>
<p>Su’åbi na diskånsu guini gi tanu’;</p>
<p>Gi che’chu’-måmi, mamis na diskånsu;</p>
<p>Ma’agradesi na frinesku gi minaipi;</p>
<p>Kunsuelu gi halum pininiti.</p>
<p>O matuna na Kåndit Yu’us,</p>
<p>Fanina guini gi kurason-mu,</p>
<p>Yan na’bula i sanhalum-måmi!</p>
<p>Yanggin taigui Håo, mantåya’ ham,</p>
<p>Tåya’ måolik cho’chu’ pat hinassu,</p>
<p>Tåya’ libri gi mancha pat båba.</p>
<p>Na’homlu’ i chetnut-måmi, na’fanmetgut ham ta’lu;</p>
<p>Gi inanglu’-måmi na’fåttu i sirenu;</p>
<p>Fa’gåsi i manchan i isao.</p>
<p>Na’maññaña’ i mahettuk na kurason;</p>
<p>Na’lagu’ i manenghing, na’maipi i figu;</p>
<p>Chachalåni i a’ábak na ådding.</p>
<p>Gi mamfiet, ni manmana’dodora</p>
<p>Yan makomfisatñañaihun Håo kada diha</p>
<p>Na’fåttu i sietti na rigalu-mu;</p>
<p>Nå’i siha premiun bittut;</p>
<p>Nå’i siha ni satbasion-mu, O Asaina;</p>
<p>Nå’i siha taihinekuk na minaguf. Åmen.</p>
<p>Åleluia.</p>
<p>IBANGHELIU                                                                                               Jn 20, 19-23</p>
<p>R.  Åleluia.     MAILA’, ESPIRITU SÅNTU, YA UN NA’FAMBULA I</p>
<p>KURASON I MAMFIET NU HÅGU;</p>
<p>YA NA’FAÑILA’ I GUAFIN I GINIFLI’E’-MU GIYA SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.” Anai munhåyan Ha sångan esti, mamfina’nu’i siha ni kanai-ña yan i kalaguåk-ña. Manmaguf i mandisipulu anai mali’i’ i Saina. Ilek-ña ta’lu, “I pås u gaigi giya hamyu.  Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>ASENSION<br>Kinahulu’ Jesukristo gi Langit</h1>
        <p><strong>Date:</strong> May 11, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/asensionbrkinahulu-jesukristo-gi-langit/<p>
        <p>A B C</p>
<p>FINENI’NA NA TINAITAI                                                                                   Acts 1, 1-11</p>
<p>I tutuhun i che’chu’ i Manapostulis</p>
<p>Gi fine’na na tinige’-hu, Theophilus, hu sångan todu i Ha cho’gui yan i Ha fa’nå’gui si Jesus asta i ha’åni anai makonni’ Gui’ hulu’ gi langit, dispues di Ha ingkåtga i apostulis siha ni Ha atyik ginin i Espiritu Såntu.  Duråntin i tiempu dispues di i masa’pet-ña, Ha fa’nu’i siha yan bula prueba na låla’la’ Gui’, ya Ha bisita siha gi duråntin i kuarenta dihas, yan Ha kuentutusi siha put i Rainun Yu’us. Un ukasion anai manetnun siha, Ha sangåni na mungnga madingu iya Hirusalen: “Nangga i makumplin i prinimetin Tatå-hu, ni en hinguk Yu’ sumångan. Si Juan manakpångi ni hanum, låo ti u åpmam en fanmatakpångi ni Espiritu Såntu.”</p>
<p>Mientras mañisiha manmamaisin i manapostulis, “Asaina, kåo para Un na’ta’lu tåtti i areklu giya Israhet på’gu?” I inippen-ña taiguini, “I eksåktu na ora, ti iyun-miyu para en tingu’. I Tata Ha na’sahngi ennåo para Guiya ha’. Siempri en risibi pudet yanggin måttu påpa’ i Espiritu Såntu giya hamyu; pues siempri hamyu en fantistigu-hu giya Hirusalen, gi todu iya Hudeha yan Samåria, hunggan kuntodu asta i puntan tånu’.” Ti åpmam na Ha sångan esti mahåtsa Gui’ hulu’ gi me’nan matan-ñiha gi mapagåhis ni tumåmpi Gui’ ginin i inatan-ñiha.  Manalakhihilu’ ha’ trabiha gi langit anai tumohgi gi fi’un-ñiha dos na tåotåo ni minagågagu å’paka’. Ilik-ñiha, “Tåotåo Galileha, håfa na manotohgi hamyu guini ya en a’atan hulu’ i mapagåhis?  Si Jesus ni makonni’ ginin hamyu, u ta’lu mågi, taimanu ha’ anai en li’i’ Gui’ kahulu’ gi langit.”</p>
<p>I finu’ i Saina.</p>
<p>INEPPIN I SÅTMU                                                                           Ps 47, 2-3. 6-7. 8-9</p>
<p>R.  (6)  KAHULU’ SI YU’US GI TRONU-ÑA GI ENTALU’ ESSALÅO MINAGUF;</p>
<p>MANGÅTI  I TRUMPETA PARA I SAINA.</p>
<p>Na’påkpak kannai-miyu todu hamyu ni taotåo</p>
<p>fanessalåo námaguf para si Yu’us.</p>
<p>Sa’ iSaina, i Mås Takkilu’, i na’ma’a’ñåo,</p>
<p>i mås må’gas na rai todu i tanu’.</p>
<p>INEPPI ….</p>
<p>Kahulu’ si Yu’us gi tronu-ña gi halum essalåo minaguf;</p>
<p>Kahulu’ iSainagi dumåndan i trumpeta.</p>
<p>Kantåyi tinina si Yu’us, kantåyi tinina;</p>
<p>kantåyi tinina para i rai-ta, kantåyi tinina.</p>
<p>INEPPI ….</p>
<p>Si Yu’us rai gi todu i tanu’;</p>
<p>kantåyi kantan tinina.</p>
<p>Si Yu’us rai todu i nasion siha;</p>
<p>matå’chung Gui’ gi santus na tronu-ña.</p>
<p>INEPPI ….</p>
<p>SIGUNDU NA TINAITAI                                                                 Eph 1, 17-23</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Hu gågagåo i Yi’us i Saina-ta as Jesukristo, i gloriosu na Tåta, para en fannina’i ni Espiritu, ya Guiya u na’fanomtum hamyu ya en famfinanu’i as Yu’us, para ki siña en tingu’ Gui’. Hu gågagåo na u fanmababa i hinassun-miyu pare en li’i’ i ininå-ña, para ki siña en tingu’ i ninangga ni manina’agang hamyu guatu, sa’ gof riku i manna’manman na bendision siha ni ha prumeti i taotåo-ña, yan gof metgut i fuetsån-ña machocho’chu’ giya hita ni manmanhonggi. Esti na fuetsa ni machocho’chu’ giya hita parehu yan atyu i metgut na fuetsa ni Ha usa anai Ha na’lå’la’ ta’lu i Kristo ginin i finatai ya Ha na’fatå’chung Gui’ gi agapa’-ña gi linangitan na tånu’.</p>
<p>Manggubebetna i Kristo guennåo gi hilu’ todu i manlinangitan na manmå’gas, åoturidåt, minetgut, yan saina siha; gaigi giya Guiya un takkilu’ na titulu ni takkilo’ña ki todu i guaha na titulun åoturidåt guini na tånu’ yan gi tanu’ ni mamamaila’. Esta si Yu’us Ha po’lu todu i kosas siha gi papa’ i adding i Kristo yan Ha nå’i i Gima’Yu’us ni Kristo kumu i mås takkilu’ na Saina gi hilu’ todu. I Gima’Yu’us Guiya i tataotåo i Kristo, Guiya i muna’kabåbalis i Gima’Yu’us ya Guiya i Kristo mismu muna’fangabåbalis todu i kosas siha gi todu i lugåt.</p>
<p>I finu’ i Saina.</p>
<p>B</p>
<p>IBANGHELIU                                                                                               Mk 16, 15-20</p>
<p>Åleluia   Mt 28, 19. 20</p>
<p>R.  Åleluia.    FANHÅNÅO YA EN FA’NÅ’GUI TODU I TAOTÅO NU I IBANGHELIU.</p>
<p>BAI HU GAIGI GIYA HAMYU ASTA KI I UTTIMUN I TANU’.</p>
<p>R. Åleluia.</p>
<p>Un tinaitai ginin i såntu Ibangheliu sigun gi tinigi’ San Marcos</p>
<p>Ilek-ña si Jesus nu siha, “Fanhånåo para todu i tanu’ ya en pruklåma i Maolik na Nutisia gi todu i nina’huyung.  I taotåo ni manhonggi ya ha aksepta i tinakpångi u masåtba; i taotåo ni ti malagu’ manhonggi, u makundena.  Atyu siha i prumufefesa i hinenggin-ñiha maninakumpåpaña ni esti siha na siñåt: u ma’usa i na’ån-hu para u fanmandulalak aniti, u fanguentus interamenti mannuebu na lingguåhi, u fansiña manmanggo’ti kulepbla, u faniña manggimin binenu ya ti u nina’fanlåmin, u mana’fanhomlu’ i manmalångu ni manmapatcha ilun-ñiha.”</p>
<p>Dispues di mangkuinentusi siha as Jesus makonni’ Gui’ hulu’ gi langit ya matåta’chung gi agapa’ Yu’us.  Manhånåo i Onsi huyung ya mañetmun gi todu i lugåt. Ha kuntinuha i Saina macho’chu’ yan siha gi todu i bånda ya Ha kumfifitma i fina’nå’gui ginin i siñåt ni maninakumpåpaña siha.</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> May 4, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion-8/<p>
        <p>B</p>
<p>FINENI’NA NA TINAITAI                                                       Acts 10, 25-26. 34-35. 44-48</p>
<p>Un tinaitai ginin i Bidan i Manapostulis</p>
<p>Anai humålum si Pedro tinaggam gui’ as Cornelio ya dumimu påpa’ gi menan Pedro ya mañaluda. Ilek-ña si Pedro nu guiya mientras hinahatsa gui’ hulu’, “Kahulu’! Sa’ tåotåo ha’ yu’.”</p>
<p>Ha tutuhun kumuentusi siha si Pedro i MamPagånu ni esti siha na palåbra: “På’gu ha’ hu tututuhun kumumprendi na magåhit na tåya’ si Yu’us ha fabureresi ni unu. Inlugåt di ennåo, si Yu’us Ha aksesepta maseha håyi na nasion tåotåo ni ma’å’ñåo nu Guiya yan måolik bidåda-ña.”</p>
<p>Ti munhåhayan ha sångan si Pedro esti siha na palåbra tumunuk i Espiritu Såntu gi hilu’ atyu siha i ume’ékkunguk i sinangån-ña. Nina’fanmanman i manmasetkumsisio na manmanhonggi ni guma’chuchungi si Pedro sa’ put i manmanå’i ni Espiritu Såntu i MamPagånu lokkui’, sa’ put i manmahunguk siha manguekuentus manna’manman na lingguåhi yan matutuna i tinakkilu’ Yu’us. Guennåo na mumentu mamaisin si Pedro ni esti na kuestion: “Håfa para u chinemma’ na u fanmatakpångi ni hanum esti siha na tåotåo ni parehu yan hita marisibi i Espiritu Såntu?” Intonsis, manotdin si Pedro na u fanmatakpångi esti siha gi na’an Jesukristo. Dispues di macho’gui esti mafaisin gui’ para u såga yan siha unus kuåntus dihas.</p>
<p>I finu’ i Saina.</p>
<p>INEPPIN I SÅTMU                                                                              Ps 98, 1. 2-3. 3-4</p>
<p>R.  (2)     I SAINA HA NA’MATUNGU’ GI NASION SIHA I SASATBA NA</p>
<p>NINA’SIÑÅ-ÑA.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kuddu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI….</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI                                                                                1 Jn 4, 7-10</p>
<p>Un tinaitai ginin i fine’na na Kattan San Juan</p>
<p>Hafañe’lus, nihi ya ta fanágofli’i’ unu yan ottru, sa’ ginin as Yu’us i ginefli’i’. Maseha håyi ni manggofli’i’ patgun Yu’us gui’ ya ha tungu’ si Yu’us. Maseha håyi ni ti manggofli’i’ ti ha tungu’ si Yu’us, sa’ Guiya si Yu’us i ginefli’i’. Ya si Yu’us Ha na’annuk i ginifli’e’-ña nu hita anai Ha na’hånåo i Lahi-ña para i tanu’, kosa ki u ta fanggái lina’la’ ginin Guiya. Estigi’ kumeke’ilekña ginefli’i’: åhi’ ti put i ta gofli’i’ si Yu’us, låo put i Ha gofli’i’ hit ya Ha na’hånåo i Lahi-ña para ginin Guiya na ta fanma’asi’i ni isåo-ta siha.</p>
<p>I finu’ i Saina.</p>
<p>IBANGHELIU                                                                                     Jn 15, 9-17</p>
<p>ÅLELUIA    Jn 14, 23</p>
<p>R.  Åleluia.  YANGGIN GUAHA GUMUAIYA YU’, SIEMPRI HA KUMPLI</p>
<p>I FINO’-HU SIHA,</p>
<p>YA SIEMPRI GUINAIYA GUI’ AS TATÅ-HU, YA BAI</p>
<p>IN FATTU GIYA GUIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:  “Hu gofli’i’ hamyu, taiguihi ha’ i ginifli’e’-ña si Tåta nu Guåhu,</p>
<p>fanlå’la’ gi ginifli’e’-hu.  Siempri manlå’la’ hamyu gi ginifli’e’-hu yanggin en kikimpli i tinago’-hu,</p>
<p>taimanu ha’ na Hu kumpli i tinagu’ Tatå-hu, ya lumå’la’ Yu’ gi ginifli’e’-ña.</p>
<p>“Hu sangångani hamyu ni esti kosa ki u iyun-miyu i ginifli’e’-hu, kosa ki u kabålis i minaguf-miyu.</p>
<p>Estigui’ tinago’-hu:  fanágofli’i’ unu yan ottru, taimanu ha’ i ginifli’e’-hu nu hamyu. Tåya’ mås dångkulu na klåsin ginefli’i’ ki esti: i para u nå’inñaihun un tåotåo i lina’lå’-ña put i amigu-ña. Manamigu-hu hamyu yanggin en cheche’gui håfa Hu tågu’ hamyu. Esta ti Hu kuentutusi hamyu kumu isklåbu, sa’ i isklåbu ti ha tungu’ håfa ha chocho’gui i amu-ña.  Inlugåt di ennåo, Hu å’agang hamyu amigu, sa’ esta Hu sangåni hamyu todu i hiningok-ku ginin as Tatå-hu.  Ti hamyu umatyik Yu’, Guåhu umatyik hamyu para en fanhånåo ya en fanmeppa’ na kusetcha.  I kusetchan-miyu debidi u ma’uk, kosa ki todu i en gagagåo si Tåta gi na’ån-hu en fannina’i.  Estigui’ i tinago’-hu nu hamyu, para en fanágofli’i’ unu yan ottru.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN PÅSGUAN RESUREKSION</h1>
        <p><strong>Date:</strong> April 27, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-pasguan-resureksion-7/<p>
        <p>B</p>
<p>FINENI’NA NA TINAITAI Acts 9, 26-31</p>
<p>Un tinaitai ginin i Bidan i Manapostulis</p>
<p>Anai måttu tåtti giya Hirusalen si Saul ha chagi para u dañña’ yan i pumalu siha na disipulu guennåo; låo humuyung manma’å’ñåo nu guiya. Lusdimås, ti manmalagu’ ma honggi na disipulu gui’. Intonsis, umingkatgåo si Barnabas as Saul ya ha intrudusi gui’ gi manapostulis. Ha esplika taimanu si Saul na ha li’i’ i Saina gi hinanåo-ña, ya kumumbetsasion i dos, ya ti ma’å’ñåo kumuentus gi na’an Jesus giya Damascus. Sumåga si Saul yan siha, ya lumålåoya giya Hirusalen kumuekuentus sin mina’å’ñåo gi na’an Jesus. Ha kuentusi kuntodu atyu siha na ManHudihos i tumungu’ finu’ ‘Greek’ ya umatgumementu yan siha. Pues gi ineppin-ñiha ma chagi para u ma képunu’ gui’. Anai ma tungu’ esti ni mañe’lu, unus kuåntu giya siha ma konni’ gui’ påpa’ para ‘Caesarea’ ya mana’hånåo gui’ para Tarsus.</p>
<p>Durånti esti na tiempu gumuaha pås gi Gima’Yu’us giya Hudeha, Galileha yan Samåria. Sigi ha’ di ma’umenta ya lumalametgut gi mina’å’ñåo i Saina; ya gi etmismu tiempu lumalasessu i kunsuelun i Espiritu Såntu.</p>
<p>I finu’ i Saina.</p>
<p>INEPPIN I SÅTMU Ps 22, 26-27. 28. 30. 31-32</p>
<p>R. (26) BAI HU TUNA HÅO, ASAINA, GI INETNUN I TAOTÅO-MU.</p>
<p>Bai hu kumpli i prumeså-hu gi me’nan atyu siha i manma’åñao nu iSaina.</p>
<p>I mamopbli siha u fañotchu asta ki manhåspuk;</p>
<p>Atyu siha i umispipiha iSainau matuna Gui’:</p>
<p>“Puedi u mamaguf i kurason-miyu todu i tiempu!”</p>
<p>INEPPI…..</p>
<p>Todu i puntan tånu’</p>
<p>u ma’adora ya u mabira siha guatu giSaina;</p>
<p>Todu i familian nasion siha</p>
<p>u fanmañaluda gi me’na-ña.</p>
<p>INEPPI…..</p>
<p>Todu i manmamaigu gi tanu’</p>
<p>u fanmañaluda gi me’nan Yu’us;</p>
<p>Todu i manhånåo påpa’ gi petbus</p>
<p>u fandimu manmanadora.</p>
<p>INEPPI…..</p>
<p>Ya para Guiya na u lå’la’ i anti-hu;</p>
<p>i disindensiåk-ku u sinetbi.</p>
<p>Po’lu ya u masångan nu i mamamaila’ na hinerasion put iSaina</p>
<p>ya u ma pruklåma gi taotåo siha ni ti manmafañåñagu</p>
<p>i satbasion ni Ha na’fåttu.</p>
<p>INEPPI…..</p>
<p>SIGUNDU NA TINAITAI 1 Jn 3, 18-24</p>
<p>Un tinaitai ginin i fine’na na kåttan San Juan</p>
<p>Famagu’on-hu, i ginifli’e’-ta ti debidi palåbra ha’ siha yan kuentus;</p>
<p>debidi u magåhit na guinaiya, ni a’annuk gi aksion.</p>
<p>Intonsis, taiguini para tungo’-ta na manggaigi hit gi minagåhit;</p>
<p>taiguini nai siempri guaha kumfiånså-ta gi me’nan Yu’us.</p>
<p>Yanggin i kunsensiå-ta ha kundena hit, ta tungu’ na takkilo’ña si</p>
<p>Yu’us ki i kunsensiå-ta ya Ha tungu’ todu. Put esti, hafañe’lus,</p>
<p>yanggin ti ha kundena hit i kunsensiå-ta, mungnga hit manma’å’ñåo</p>
<p>gi me’nan Yu’us. Ta risibi ginin Guiya maseha håfa ni ta gågåo, sa’</p>
<p>ta o’osgi i tinago’-ña yan ta chochu’gui i malago’-ña. I tinago’-ña era</p>
<p>para ta fanmanhonggi gi Lahi-ña as Jesukristo yan para ta fanagofli’i’</p>
<p>unu yan ottru, taiguihi i tinago’-ña i Kristo nu hita. Maseha håyi ni ha</p>
<p>o’osgi i tinagu’ Yu’us låla’la’ gui’ gi dinañña’ yan Yu’us yan si Yu’us</p>
<p>låla’la’ gi dinañña’ yan guiya. Ya put i Espiritu ni Ha nå’i hit si Yu’us</p>
<p>na ta tungu’ na si Yu’us låla’la’ gi dinañña’-ña yan hita.</p>
<p>I finu’ i Saina.</p>
<p>IBANGHELIU Jn 15, 1-8</p>
<p>ÅLELUIA</p>
<p>R. Åleluia. ILEK-ÑA I SAINA, FANLÅ’LA’ GIYA GUÅHU YAN SEDI</p>
<p>YU’ LUMÅ’LA’ GIYA HAMYU;</p>
<p>MASEHA HÅYI NI LUMÅ’LA’LA’ YAN GUÅHU U MEPPA’ TINEKCHÅ’-ÑA.</p>
<p>R. Åleluia.</p>
<p>+ Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:</p>
<p>“Guåhu i magåhit na trongku ni kumukunanaf, ya si Tatå-hu Guiya i hatdineru. Ha u’utut atyu siha na råmas giya Guåhu ni ti manonokcha’, yan Ha lålabun atyu siha na råmas i manmeppa’, kosa ki siña gåsgas yan u mås meppa’. Esta mana’fanggåsgas hamyu ginin i nutisia ni Hu sangåni hamyu. Na’fanunu hamyu giya Guåhu, ya Guåhu bai Hu na’unu Yu’ yan hamyu. Solu mañåga hamyu giya Guåhu, nai siña hamyu manggái tinekcha’, parehu ha’ na ti siña manokcha’ i råmas solu chechettun gi trongku. Guåhu i tinanum ni kumukunanaf, ya hamyu i råmas. Maseha håyi ni sumåsaga giya Guåhu, ya Guåhu giya guiya, siempri meppa’ tinekchå’-ña, sa’ tåya’ nina’siñan-miyu sin Guåhu. Maseha håyi ni ti sumåsaga giya Guåhu u mayuti’ huyung, kalang i råmas ni anglu’; ennåo siha na råmas u fanmarikohi ya u fanmadåggåo guatu gi guafi, ya u fangkimason. Yanggin mañåga hamyu giya Guåhu, ya i fino’-hu sumåsaga giya hamyu, ennåo nai siña siempri manmanggågåo hamyu maseha håfa i malagu’-miyu, ya siempri manmanå’i hamyu. Estigui’ nai uma’annuk i matunan i Tatå-hu; yanggin manmeppa’ hamyu; ya ginin esti nai siempri mandisipulu-hu hamyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN PÅSGUAN RESUREKSION</h1>
        <p><strong>Date:</strong> April 20, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-pasguan-resureksion-5/<p>
        <p>B</p>
<p>FINENI’NA NA TINAITAI                                                                           Acts 4, 8-12</p>
<p>Un tinaitai ginin i Bidan i Manapostulis</p>
<p>Bumula si Pedro ni Espiritu Såntu, ya kumuentus, “Hamyu ni manmå’gas yan manåmku’! Yanggin debidi en kuntesta på’gu put un måolik na fina’tinas ni macho’gui gi un inutit na tåotåo ya para bai in esplika taimanu na humomlu’ gui’, pues hamyu yan todu i taotåo Israhet debidi en rialisa na macho’gui esti gi na’an Jesukristo i taotåo Nasaret ni hamyu klumåba gi kilu’us ya nina’lå’la’ Gui’ as Yu’us ginin i finatai. Ginin i fuetsan ennåo na nå’an na tumotohgi esti na tåotåo gi me’nan-miyu ya kabålis i hinemlo’-ña. Guiya si Jesus i atchu’ ni marichåsa ni manmanhåhatsa ya mama’un åtchu’ ni imputtånti gi gima’.  Tåya’ satbasion gi ottru nå’an, sa’ tåya’ ottru nå’an gi interu i tanu’ ni manå’i i taotåo ni siña sumåtba hit.”</p>
<p>I finu’ i Saina.</p>
<p>INEPPIN I SÅTMU                                                   Ps 118, 1. 8-9. 21-23. 26. 28. 29</p>
<p>R.  (22)    I ATCHU’ NI MARICHÅSA NI MANMANHÅHATSA</p>
<p>MAMA’UN IMPUTTÅNTI NA ÅTCHU’ GI GIMA’.</p>
<p>Na’i gråsia iSainasa’ måolik Gui’,</p>
<p>sa’ i mina’ase’-ña dinidira todu i tiempu.</p>
<p>Måolek-ña lumihing giSaina</p>
<p>ki manangoku tåotåo.</p>
<p>Måolek-ña lumihing giSaina</p>
<p>ki manangoku gi prinsipi siha.</p>
<p>INEPPI…..</p>
<p>Bai hu nå’i Håo gråsia, sa’ Un oppi yu’</p>
<p>sa’ Hågu i satbadot-tu.</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>U matuna Gui’ ni mamamaila’ gi na’an iSaina,</p>
<p>in bendisi Håo ginin i gima’ iSaina.</p>
<p>Bai hu nå’i Håo gråsia, sa’ Un oppi yu’</p>
<p>sa’ Hågu i satbadot-tu.</p>
<p>Nå’i gråsia iSainasa’ måolik Gui’,</p>
<p>sa’ i ginifli’e’-ña dinidira todu i tiempu.</p>
<p>INEPPI….</p>
<p>SIGUNDU NA TINAITAI                                                                             1 Jn 3, 1-2</p>
<p>Un tinaitai ginin i fine’na na Kattan San Juan</p>
<p>Mangginifli’e’-hu:</p>
<p>Atan ha’ kuåntu chiña guinaiyan-ña si Yu’us nu hita! Tatfoi i guinaiyan-ña nu hita asta manma’å’agang hit famagu’on-ña–put ennåo na hunggan magåhit, famagu’on-ña hit. Esti i rason na i tanu’ ti ha tungu’ håyi hit: sa’ ti ha tungu’ håyi si Yu’us.  Hafañe’lus, mamfamagu’un Yu’us hit på’gu, låo trabiha ti klålaru håfa para ta fanhuyung. Låo ta tungu’ na yanggin umannuk i Kristo, siempri mamparehu hit yan Guiya, sa’ siempri ta li’i’ Gui’ kumu Guiya mismu.</p>
<p>I finu’ i Saina.</p>
<p>IBANGHELIU                                                                                               Jn 10, 11-18</p>
<p>ÅLELUIA     Jn 10, 14</p>
<p>R.  Åleluia.      ILEK-ÑA I SAINA, GUÅHU I MAOLIK NA PASTOT;</p>
<p>HU TUNGU’ I GA’-HU KINILU SIHA, YA SIHA MATUNGU’ YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus:</p>
<p>“Guåhu i maolik na pastot; i maolik na pastot Ha nå’inñañaihun i lina’lå’-ña para i ga’-ña kinilu siha.  Atyu i hutnaleru–put i ti pastot gui’ ni ti ga’-ña i kinilu–anai ha li’i’ na mamamaila’ i lobu</p>
<p>malågu ya ha dingu i kinilu para u fanhinabbao yan u fanchinalapun ni lobu.  Mina’ taiguini esti sa’ macho’cho’chu’ gui’ put åpas; tåya’ intires-ña para i kinilu. Guåhu i maolik na pastot.  Hu tungu’ i ga’-hu kinilu siha ya siha matungu’ Yu’ gi parehu na manera na Ha tungu’ Yu’ i Tata ya Guåhu Hu tungu’ si Tatå-hu; ya put esti siha na kinilu na bai Hu nå’inñaihun i lina’lå’-hu.  Guåha ottru siha ga’-hu kinilu ni ti mañåsåonåo guini na inetnun.  Debi di bai Hu konni’ siha lokkui’, ya siempri u mahunguk i bos-su.  Ya siempri unu ha’ na inetnun kinilu yan unu ha’ na pastot.  Ha gofli’i’ Yu’ si Tåta put esti: put i Hu nå’inñaihun i lina’lå’-hu låo para bai Hu chuli’ ha’ ta’lu tåtti.  Tåya’ ni unu umåmut Yu’; sino ki Hu nå’inñaihun buluntåriamenti.  Guaha fuetsåk-ku para bai Hu nå’inñaihun, yan guaha fuetsåk-ku para bai Hu chuli’ ta’lu tåtti.  Hu risibi esti na tinagu’ ginin as Tatå-hu.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUNPÅSGUAN RESUREKSION</h1>
        <p><strong>Date:</strong> April 13, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggunpasguan-resureksion/<p>
        <p>B</p>
<p>FINENI’NA NA TINAITAI                                                               Acts 3, 13-15. 17-19</p>
<p>Un tinaitai ginin i Bidan i Manapostulis</p>
<p>Ilek-ña si Pedro nu i linahyan tåotåo:  I Yi’us Abrahan, Isaac, yan Jacob, i Yi’us i tatå-ta siha, ha na’matuna si Jesus i Sitbenten-ña, ni en intrega yan en disonra gi me’nan Pilato anai esta listu si Pilato para u sinetta. En disonra, si Jesus ni Såntus yan Tunas, ya inlugåt mås manmalagu’ hamyu na en fanmasuttåyi ni peknu’. En pinu’ i muna’huyung i lina’la’. Låo kinahat Gui’ as Yu’us ginin i finatai, ya hami i tistigu-ña siha.</p>
<p>“Låo hu tungu’ ha’ mañe’lu-hu, na en che’gui esti gi maniknuråntin-miyu, taimanu ha’ bidan-ñiha i manma’gas-miyu. Taiguini na Ha kumpli si Yu’us atyu siha i Ha anunsia gi hagas na tiempu ginin todu i prufeta siha: na i Misihas u maså’pit. Put ennåo na tulaika i lina’la’-miyu! Bira hamyu guatu gi as Yu’us, kosa ki u fanmafunas i isao-miyu!</p>
<p>I finu’ i Saina.</p>
<p>INEPPIN I SÅTMU                                                                           Ps 4, 2. 4. 7-8. 9</p>
<p>R.  (7)  ASAINA, NA’FANINA I MATÅ-MU GIYA HAMI.</p>
<p>Oppi yu’ yanggin manåyuyut yu’, Yu’us nana’librek-ku.</p>
<p>Anai gai prublema yu’, Un babayi yu’ chålan;</p>
<p>na’ma’åsi’ Håo nu guåhu; ékkunguk i tinayuyot-tu.</p>
<p>INEPPI…..</p>
<p>Tungu’ na iSainana’manman bidåda-ña para i mamfiet;</p>
<p>Ha huhunguk iSainayanggin hu ågang Gui’.</p>
<p>INEPPI…..</p>
<p>OAsaina, sedi i ininan i matå-mu ya u fanina giya hami!</p>
<p>Un po’luyi minaguf gi kurason-hu.</p>
<p>INEPPI…..</p>
<p>Bai hu åssun påpa’ gi pås ya bai hu maigu’,</p>
<p>sa’ Hågu ha’,Asaina, umadadahi yu’.</p>
<p>INEPPI…..</p>
<p>SIGUNDU NA TINAITAI                                                                             1 Jn 2, 1-5a</p>
<p>Un tinaitai ginin i fine’na na Kattan San Juan</p>
<p>Famagu’on-hu, hu tugigi’i’ hamyu ni esti, kosa ki mungnga manisao; låo yanggin guaha umisao, gaigi unu ni gumagågagui hit gi Tata kuentå-ta–si Jesukristo, Guiya ni tinas. Ya ginin i Kristo mismu na manma’asi’i hit ni isåo-ta, ya ti i isåo-ta ha’, låo kuntodu i isao i pumalu. Yanggin ta osgi i tinagu’ Yu’us siha, ennåo na mansiguru hit na ta tungu’ Gui’. Atyu siha i umåluk na “Hu tungu’ Gui'” låo ti ma’o’osgi i tinago’-ña siha, pues mandåkun, ya i minagåhit taigui gi entri siha. Låo maseha håyi ni umosgi i fino’-ña, guiya muna’prifektu i ginefli’i’ Yu’us giya guiya.</p>
<p>I finu’ i Saina.</p>
<p>IBANGHELIU                                                                                               Lk 24, 35-48</p>
<p>ÅLELUIA     Lk 24, 32</p>
<p>R.  Åleluia.   ASAINA JESUS, NA’KLÅRU I FINO’-MU GIYA HAMI,</p>
<p>NA’HÅNUN I KURASON-MÅMI NI GINEFLI’I’</p>
<p>YANGGIN UN KUENTUSI HAM.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Pues maninisplikåyi siha ni esti i dos håfa masusedi gi chalan, yan håfa taimanu na marikuknisa si Saina anai Ha ipi’ i pån.</p>
<p>Mientras manguekuentus ha’ siha put todu esti, si Jesus mismu tumohgi gi entalu’-ñiha, ya ilek-ña nu siha, “Pås giya hamyu.” Gi linihan-ñiha yan mina’å’ñao-ñiha, hinassun-ñiha na manmanli’i’ siha fafá’ñagui. Ilek-ña nu siha, “Sa’ håfa na manatburutåo hamyu?  Håfa na humålum ennåo siha na hinassu gi sanhalum-miyu? Atan i kannai-hu yan i addeng-hu siha; sen magahit na Guåhu ha’. Patcha Yu’ ya en li’i’, sa’ tåya’ sinsen-ña yan te’lång-ña i fafa’ñagui, tåt kumu Guåhu.” Gigun Ha sångan esti Ha fanu’i siha ni kannai-ña yan addeng-ña siha. Trabiha mandududa ha’ siha put i minaguf-ñiha yan i minanman-ñiha, pues ilek-ña nu siha, “Kåo guaha na’-miyu?” Manå’i Gui’ un pidåsun guihan ni masa, ya Ha chuli’ ya Ha kånnu’ gi me’nan-ñiha.</p>
<p>Pues ilek-ña nu siha, “Hahassu i sinangån-hu nu hamyu anai manhihita ha’: todu i manmatugi’ put Guåhu gi lai Moises yan gi mamprufeta yan i såtmu, na debidi u fanmakumpli.” Dispues Ha baba hinassun-ñiha para u ma kumprendi i Eskritura.  Ilek-ña nu siha, “Taiguini matugi’ na i Misihas debidi u famadesi yan u lå’la’ ginin i finatai gi mina’tres dihas. Gi na’ån-ña, u masetmunñaihun gi todu nasion siha desdi Hirusalen i pinitensia para inasi’in i isåo siha. Hamyu tistigu put esti siha.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSIONpat DAMENGGUN YINI’USAN MINA’ÅSI’</h1>
        <p><strong>Date:</strong> April 6, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-pasguan-resureksionpat-damenggun-yiniusan-minaasi/<p>
        <p>B</p>
<p>FINENI’NA NA TINAITAI                                                                           Acts 4, 32-35</p>
<p>Un tinaitai ginin i Bidan i Manapostulis</p>
<p>Manun kurason yan un hinassu i kumunidåt i manmanhonggi. Tåya’ giya siha umapudedera gui’ ni håfa na kosas kumu iyon-ña; inlugåt interu i kosas makunsidedera kumu iyun todu. Manestigu i manapostulis kun fuetsa put i resureksion i Saina as Jesus, ya manmanå’i siha dångkulu na rispetu ni todu i taotåo; tåya’ lokkui’ ni unu giya siha gái nisisidåt sa’ todu atyu siha i manggái tanu’ osino manggái gima’ mabendi ya manå’i i manapostulis. dispues manmapåtti sigun gi nisisidat-ñiha.</p>
<p>I finu’ i Saina.</p>
<p>INEPPIN I SÅTMU                                                                           Ps 118, 2-4. 13-15. 22-24</p>
<p>R.  (1)              NÅ’I GRÅSIA I SAINA SA’ MÅOLIK GUI’,</p>
<p>TAIHINEKKUK I GINEFLI’E’-ÑA.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu i gima’ Aaron ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu atyu siha i manma’åñåo niSainaya u ma’åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>Dångkulu atburotu-hu ya kumekepoddung yu’,</p>
<p>låo måttu iSainapara u akudi yu’.</p>
<p>ISainai fuetsåk-ku yan i minetgot-tu,</p>
<p>måttu giya guåhu kumu satbadot.</p>
<p>I ná’maguf yan a’gang na essalåo</p>
<p>mahunguk ginin i tento’ i manmanggånna:</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta silebra.</p>
<p>INEPPI…..</p>
<p>SIGUNDU NA TINAITAI                                                                             1 Jn 5, 1-6</p>
<p>Un tinaitai ginin i fine’na na kattan San Juan</p>
<p>Mangginifli’e’-hu:</p>
<p>Maseha håyi ni ha honggi na si Jesus Guiya i Misihas patgun Yu’us Gui’; ya maseha håyi ni ha gofli’i’ i Tata ha gofli’i’ i patgon-ña lokkui’. Taiguini para tungo’-ta na ta gofli’i’ i famagu’un Yu’us: yanggin ta gofli’i’ si Yu’us yan ta o’osgi i tinago’-ña siha. I ginefli’i’ as Yu’us kumeke’ilek-ña na ta o’osgi i tinago’-ña siha. Ya esti siha na tinagu’ ti mapput para hita, sa’ kada patgun Yu’us kapås gui’ para u gånna i tanu’. Ya ta gånna i batida kontra i tanu’ ginin i hiningget-ta. Håyi siña gumånna i tanu’? Atyu ha’ na tåotåo i ha honggi na si Jesus Guiya i Lahin Yu’us.</p>
<p>Guiya si Jesukristo atyu i måttu yan i hanum i matakpangeñ-ña yan i haga’ i finatai-ña. Åhi’ ti måttu yan i hanum ha’, låo kuntodu i hanum yan i haga’. Ya i Espiritu mismu tumistigu na magåhit esti, sa’ i Espiritu Guiya i minagåhit.</p>
<p>I finu’ i Saina.</p>
<p>IBANGHELIU                                                                                               Jn 20, 19-31</p>
<p>ÅLELUIA     Jn 20, 29</p>
<p>R.  Åleluia.     TOMÁS, MANHONGGI HÅO GIYA GUÅHU SA’ PUT I UN LI’I’ YU’,</p>
<p>ILEK-ÑA I SAINA;</p>
<p>MANMAGUF ATYU SIHA I TI LUMI’I’ YU’,</p>
<p>LÅO MANMANHONGGI HA’!                                                                                                                                                                                        R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.”  Anai munhåyan Ha sångan esti, mamfina’nu’i siha ni kannai-ña yan i kalaguåk-ña. Manmaguf i mandisipulu anai ma li’i’ i Saina.</p>
<p>Ilek-ña ta’lu, “I pås u gaigi giya hamyu.  “Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña “Risibi i Espiritu Såntu.  Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>Humuyung na si Tomás (ni ma’å’agang “Dinga'”) unu gi Dossi taigui anai måttu si Jesus. Sigi masangåni gui’ ni pumalu na mandisipulu, “In li’i’ i Saina.” Låo manoppi gui’, “Ni nungka na bai honggi ennåo, solu hu li’i’ i matkan luluk gi kannai-ña, ya bai na’hålum i kalulot-tu gi diniluk luluk yan i kannai-hu gi kalaguåk-ña.”</p>
<p>Un simåna maloffan, maniståba ta’lu i mandisipulu gi kuåttu, ya på’gu na biåhi iståba si Tomás. Maseha manmakandådalu i petta siha, måttu si Jesus ya tumohgi gi entalu’-ñiha. Ilek-ña, “I pås u gaigi giya hamyu”; pues ilek-ña as Tomás, “Maila’ ya un rikunosi i kannai-hu ni kalulot-mu. Na’hålum i kannai-mu gi kalaguåk-ku. Cha’-mu mumahehettuk ti manhonggi, låo fanhonggi!” Manoppi si Tomás ya ilek-ña, “Saina-hu yan Yu’os-su!” Dispues ilek-ña si Jesus nu guiya: “Manhonggi håo sa’ put i un li’i’ Yu’. Mandichosu atyu siha i ti lumi’i’ Yu’ låo manmanhonggi.”</p>
<p>Ha cho’gui si Jesus meggai ottru na siñåt siha gi me’nan i mandisipulu-ña, ni ti manmatugi’ påpa’ guini na lepblu. Låo esti siha manmatugi’ para en faninayuda humonggi na si Jesus Guiya i Misihas, i Lahin Yu’us, kosa ki ginin esti na hinenggi en fanggái lina’la’ gi na’ån-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PÅSGUAN RESUREKSION</h1>
        <p><strong>Date:</strong> March 30, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pasguan-resureksion-4/<p>
        <p>A, B, C</p>
<p>FINENI’NA NA TINAITAI                                                                 Acts 10, 34a. 37-43</p>
<p>Un tinaitai ginin i Bidan i ManApostulis</p>
<p>Ha tutuhun kumuentusi siha si Pedro i MamPagånu ni esti siha na palåbra: “Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya.  Hami mantistigu ni todu siha i bidå-ña gi tanu’ i ManHudihos yan giya Hirusalen.</p>
<p>Put lusuttimu, mapunu’ Gui’, makana’ gi hilu’ un trongku, låo nina’lå’la’ Gui’ ta’lu as Yu’us gi mina’tres dihas ya Ha sedi na u mali’i’ Gui’, låo ti para todu u lini’i’ Gui’, solu atyu ha’ na tistigu siha i esta maninatyik as Yu’us kun tiempu–era hami ni mañotchu yan manggimin yan Guiya dispues di mana’lå’la’ Gui’ ginin i finatai.  Guiya muna’fanhånåo ham para in setmuni i taotåo siha yan para in fantistigu na Guiya atyu i nina’sahngi as Yu’us kumu hues i manlåla’la’ yan i manmåtai.  Todu i mamprufeta mantistigu put Guiya, ilik-ñiñiha na todu atyu siha i manmanhonggi manma’asi’i i isao-ñiha gi na’ån-ña.”</p>
<p>I finu’ i Saina.</p>
<p>INEPPIN I SÅTMU                                                               Ps 118, 1-2. 16-17. 22-23</p>
<p>R.  (24)  PÅ’GU I HA’ÅNI NI HA FA’TINAS I SAINA; NIHI TA FANMAGUF.</p>
<p>Nå’i gråsia iSaina, sa’ måolik Gui’</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>“I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>SIGUNDU NA TINAITAI                                                                             Col 3, 1-4</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus: Esta mana’fanlå’la’ hamyu yan i Kristo Jesus, pues båtga hamyu gi kosas långit, anai matåta’chung i Kristo gi tronu-ña gi agapa’ na båndan Yu’us.  Cha’-miyu muna’susuha i hinassun-miyu gi kosas siha guihi, åhi’ ti i kosas esti na tånu’.  Esta manmåtai hamyu, ya i lina’la’-miyu uma’attuk yan i Kristo gi as Yu’us.  Gaigi gi Kristo i magåhit na lina’la’-miyu ya yanggin umannuk Gui’, siempri manannuk hamyu yan Guiya para en fañåonåo gi gloriå-ña!</p>
<p>I finu’ I Saina.</p>
<p>IBANGHELIU                                                                                               Jn 20, 1-9</p>
<p>R.  Åleluia.  SI JESUKRISTO HUMUYUNG MAMA’SAKRIFISIUN PÅSGUA;</p>
<p>NIHI TA FANGGUPUT KUN MINAGUF YAN I SAINA.</p>
<p>R.  Åleluia.</p>
<p>+Un tinaitai ginin i såntu Ibangheliu sigun gi tinigi’ San Juan</p>
<p>Tåftataf gi chatanmak gi primet ha’åni gi simåna, trabiha hohomhum ha’, måttu si Maria Magdalena gi naftan.  Anai ha li’i’ na mana’suha i atchu’ gi sagå-ña malågu guatu gi as Simon Pedro yan i ottru na disipulu (atyu i ginefli’i’ as Jesus) ya ha sångani siha, “Makonni’ i Saina ginin i naftan! Ti in tingu’ månu nai mapo’lu Gui’!”  Ennåo na si Pedro yan i ottru na disipulu humånåo guatu para i naftan.  Umalapåpat i dos malågu, låo i ottru na disipulu ha ikak si Pedro ya guiya finene’na måttu gi naftan. Ti humålum gui’ låo tumekkun påpa’ ya umengelu’ hålum ya ha li’i’ i be’i gi hilu’ odda’.  Guennåo mismu na mumentu måttu si Pedro ya humålum gi naftan. Ha ripåra i be’i gi hilu’ odda’ ya ha li’i’ i pidåsun magågu ni tumåtampi i ilu-ña na ti sumisiha yan i be’i na iståba mafalulun na maisa gi un bånda.  Dispues di esti, humålum i disipulu ni finene’na måttu gi naftan.  Ha li’i’ ya manhonggi. (Hahassu ha’ na trabiha ti makumprerendi i Eskritura na debidi u lå’la’ ta’lu si Jesus ginin i finatai.)</p>
<p>I Ibangheliun i Saina.</p>

        </section>
        <hr>
        
        <section>
        <h1>PÅSGUA I RESUREKSION I SAINABIHILIAN PÅSGUA</h1>
        <p><strong>Date:</strong> March 30, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasgua-i-resureksion-i-sainabihilian-pasgua/<p>
        <p>A, B, C</p>
<p>IFINENI’NA NA TINAITAI                                                                  Gn 1, 1. 26-31a</p>
<p>Un tinaitai ginin i Lepblun Genesis</p>
<p>Gi tutuhun anai si Yu’us Ha fa’tinas i langit yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi tasi, i påharu gi airi, i guaka, yan i manmachålik siha na gå’ga, yan todu atyu siha na gå’ga i mangukunanaf gi tanu’.”</p>
<p>Si Yu’us Ha fa’tinas i taotåo gi imahen-ña,</p>
<p>sagrådu na imahen-ña Ha fa’tinas gui’,</p>
<p>i lahi yan i palåo’an Ha fa’tinas siha.</p>
<p>Si Yu’us Ha bendisi siha ya ilek-ña: “Fanmåmta’, na’bula i tanu’ ya en gubetna i guihan siha gi tasi, i påharu siha gi airi, yan todu i manlåla’la’ siha na kosas gi hilu’ tånu’.” Ilek-ña si Yu’us lokkui’, “Atan ha’, Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’ fruta para nengkannu’-miyu; yan para todu i ga’ga’ gi tanu’, i guihan gi tasi, i påharu gi airi yan todu i manlåla’la na gå’ga’ ni mangukunanaf gi edda’, Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si Yu’us Ha atan todu siha i fina’tinås-ña ya nina’gof maguf Gui’.</p>
<p>I finu’ i Saina.</p>
<p>INEPPIN I SÅTMU                                                   Ps 33, 4-5,6-7,12-13, 20-22</p>
<p>R. (5) BULA I TANU’ NI MINAOLIK I SAINA.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Ha na’etnun i hanum i tasi gi un munton;</p>
<p>ya gi budega nai Ha po’lu i mattingan.</p>
<p>INEPPI…..</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>Ginin i langit iSainaHa atan påpa’;</p>
<p>Ya Ha li’i’ todu i taotåo siha.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya i ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>II</p>
<p>MINA’DOS NA TINAITAI                                                   Gn 22, 1- 2, 9a, 10-13, 15-18</p>
<p>Un tinaitai ginin i Lepblun Genesis</p>
<p>Put i para u chinagi si Abrahan as Yu’us inagang gui’, “Abrahan!  Manoppi si Abrahan, “Listu yu’,” Pues ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya, ya un hånåo para i tanu’ Moriah. Guennåo nai un ufresi gui’ kumu sakrifision masosonggi gi hilu’ i eksu’ ni para bai Hu fa’nu’i håo.”</p>
<p>﻿Anai måttu siha gi lugåt ni sinangåni gui’ as Yu’us, mama’tinas si Abrahan åttat guennåo pues ha arekla i hayu gi hilu’ i attat. Dispues ha hakut i se’si’ para u punu’ i lahi-ña, låo i tentagu’ Yu’us inagang gui’ ginin i langit. “Abrahan, Abrahan!” Manoppi gui’, “Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as Yu’us. Sa’ ti un puni Yu’ ni mismu un guaiya na lahi-mu.” Anai manatan si Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’ i kinilu ya ha ufresi kumu sakrifisiun masosonggi, inlugåt di i lahi-ña.</p>
<p>I tentågu’ i Saina ha ågang ta’lu ginin i langit si Abrahan ya ilek-ña: “Bai fanhula giya Guåhu ha’ na maisa, Ha diklåra iSaina, ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trångkan i inimigun-ñiha; ya ginin siha, todu i nasion siha u fanmañodda’ bendision; todu esti sa’ put un osgi i tinago’-hu”.</p>
<p>I finu’ i Saina.</p>
<p>INEPPIN I SÅTMU                                                               Ps 16, 5. 8. 9-10.11</p>
<p>R. (1)    HÅGU I PATTEK-KU, O ASAINA.</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kuntodu i tataotåo-hu gai kumfihånsa,</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>III</p>
<p>MINA’TRES NA TINAITAI                                                              Ex 14, 15–15, 1</p>
<p>Un tinaitai ginin i Lepblun Exodus</p>
<p>Ilek-ña iSainaas Moises, “Håfa na sigi ha’ håo umugung nu Guåhu” Sangåni i Israilitas siha ya u fansigi ha’ mo’na. Håtsa hulu’ i baston-mu ya un istira i kannai-mu gi hilu’ i tasi, na’adispatta i tasi gi talu’ kosa ki siña i Israilitas siha ma’upus i tasi gi hilu’ ånglu’ na tånu’. Ya bai Hu na’fanåguaguat mås i taotåo Ihipto ya u matattiyi i Israilitas siha. Atyu nai bai Hu risibi i gloria ginin as Pharaoh, todu i sindalu-ña, i kaleså-ña siha, yan i taotåo kalesa siha. I taotåo Ihipto siempri u matungu’ na Guåhu iSaina.”</p>
<p>I anghit Yu’us, ni gumigiha i linahyan Israilitas siha, humånåo ya malak i santattin i katdumi. I petput na homhum mapagåhis ni iståba gi sanme’na, humånåo lokkui’, ya malak i santatti gi entalu’ i taotåo Ihipto yan i Israilitas siha. Låo i mapagåhis mås humomhum ya ha chomma’ tulanotchi i linahyan tåotåo Ihipto na u fanhihut yan i Israilitas siha. Dispues ha istira si Moises huyung i kannai-ña gi hilu’ i tasi, ya iSainaHa na’guinaifi tulanotchi ni un metgut na månglu’ ginin i sanhaya ya umånglu’ i tasi. Anai esta i tasi madibidi, i Israilitas siha manmåtcha gi entalu’ i tasi ni anglu’, i hanum gi ambus bånda kalang mohun mandångkulu na lugan guma’.</p>
<p>I taotåo Ihipto mapetsigi ya matattiyi i Israilitas siha; todu i kabåyun Pharaoh, i kalesa yan i taotåo kalesa. Gi pupuengi, åntis di chatanmak, iSainaHa na’låmlam i mapagåhis ya Ha na’fanma’åñåo i sindålun Ihipto, dispues Ha na’fanmafñut i ruedan i kalesa siha ya kana’ ha’ ti siña mangiluluk.  Ennåo mina’ i taotåo Ihipto mañeha gi me’nan i Israilitas siha sa’ iSainamumumu put siha kontra i taotåo Ihipto.</p>
<p>Pues i Saina Ha sangåni si Moises, “Istira huyung i kannai-mu gi hilu’ i tasi, ya u milalak i hanum tåtti ya u fantinampi i taotåo Ihipto, yan i kalesan-ñiha yan i taotåo kalesa siha.” Si Moises ha istira huyung i kannai-ña gi hilu’ i tasi, ya gi chatanmak, i tasi milalak tåtti gi rigulåt na tinaddong-ña. Manmalålagu i taotåo Ihipto siha guatu gi tasi, anai i Saina mamblinangku siha asta i talu’. Ya anai milalak i hanum tåtti, mantinampi i kalesa siha yan i taotåo kalesa yan todu i sindålu ni tumattitiyi i Israilitas hålum gi tasi.  Ni unu giya siha umiskåpa. Låo i Israilitas siha manmåtcha gi hilu’ i anglu’ na tånu’ gi entalu’ i tasi, ya i hanum kalang luga gi ambus bånda. Pues taiguini satbån-ña iSainani Israilitas siha ginin i fuetsan Ihipto guihi na ha’åni. Anai mali’i’ ni Israilitas siha na manlalalacha’ gi kantun tåsi i manmåtai na tåotåo Ihipto ya mali’i’ i fuetsan iSainani Ha na’annuk kontra i taotåo Ihipto, manma’åñåo siha niSainaya manmanhonggi nu Guiya yan gi as Moises i tentago’-ña.</p>
<p>Dispues si Moises yan i Israilitas siha makånta esti na kånta para iSaina:</p>
<p>Bai hu kånta para iSaina, sa’ gloriosu manggånna Gui’;</p>
<p>Kabåyu yan kalesa Ha dåggåo huyung gi tasi.</p>
<p>I finu’ i Saina.</p>
<p>INEPPIN I SÅTMU                                                               Ex 15, 1-2, 3-4. 5-6. 17-18</p>
<p>R. (1) NIHI TA KANTÅYI I SAINA,</p>
<p>SA’ HA NA’BINALUTAN GUI’ NI GLORIA.</p>
<p>Bai hu kantåyi iSaina, sa’ gloriosu manggånna Gui’,</p>
<p>kabåyu yan kalesa Ha dåggåo huyung gi tasi.</p>
<p>ISainai fuetsåk-ku yan animu-hu,</p>
<p>yan Guiya i satbadot-tu.</p>
<p>Guiya Yu’os-su, hu onra Gui’,</p>
<p>I Yi’us i tatå-hu, hu na’takkilu’ Gui’.</p>
<p>INEPPI…..</p>
<p>ISainagumegera,</p>
<p>Sainai na’ån-ña!</p>
<p>I kalesan Pharaoh yan i sindalu-ña Ha dåggåo huyung gi tasi,</p>
<p>i manmå’gas siha na ufisiåt-ña manmafondu gi Tasin Agaga’.</p>
<p>INEPPI…..</p>
<p>I milalak hånum mantinampi siha,</p>
<p>Manmafondu siha kalang åtchu’.</p>
<p>I agapa’ na kannai-mu,Asaina, mifuetsa,</p>
<p>I agapa’ na kannai-mu,Asaina, yumayamak i inimigu.</p>
<p>INEPPI…..</p>
<p>Un konni’ hålum siha i taotåo ni Un såtba,</p>
<p>Ya Un po’lu siha gi eksu’ i irensiåm-mu</p>
<p>I lugåt anai matåta’chung Håo,Asaina,</p>
<p>I santuåriu, ni mismu kannai-mu umistapblesi.</p>
<p>ISainau fanggubetna para todu i manaihinekkuk na tiempu.</p>
<p>INEPPI…..</p>
<p>IV</p>
<p>MINA’KUÅTTRU NA TINAITAI                                                 Is 54, 5-14</p>
<p>Un tinaitai ginin i Lepblun i Prufeta as Isaias</p>
<p>Atyu i mama’asaguå-mu Guiya muna’huyung håo;</p>
<p>i na’ån-ña iSainani ehetsito siha;</p>
<p>I nana’librem-mu Guiya i Unu ni Såntus giya Israhet,</p>
<p>ma’å’gang Gui’ Yi’us todu i tanu’.</p>
<p>Ina’agang håo as Yu’us tåtti,</p>
<p>kalang i asagua ni mayuti’ yan pininiti espiritu-ña,</p>
<p>I palåo’an uma’asagua gi hiniben-ña dispues mayuti’,</p>
<p>ilek-ña i Yi’os-mu.</p>
<p>Hu yuti’ñaihun håo un ratu,</p>
<p>låo bai Hu konni’ håo tåtti yan bula kariñu.</p>
<p>Gi un mumentu na linalalo’-hu,</p>
<p>Hu nå’na’ i matå-hu ginin hagu;</p>
<p>Låo muma’åsi’ Yu’ nu hågu ginin i taddung na guinaiyak-ku,</p>
<p>ilek-ña iSaina, i nana’librem-mu.</p>
<p>Para Guåhu kalang i ha’ånin Noah esti,</p>
<p>anai manhula Yu’ na i hanum Noah</p>
<p>ni ngai’an ta’lu na u na’dilubiu i tanu’;</p>
<p>Pues manhula Yu’ na ti bai lalålu’ nu hågu,</p>
<p>patsino bai lalåtdi håo.</p>
<p>Maseha u fañuha i sabåna siha gi sagan-ñiha</p>
<p>ya u fanmayengyung i eksu’ siha,</p>
<p>ni ngai’an nai un diningu ni guinaiyak-ku</p>
<p>pat u mayengyung i kuntratå-hu pås,</p>
<p>ilek-ña iSaina, ni gai ma’asi’ nu hågu.</p>
<p>O hågu ni mamadedesi, pinakyu yan tåya’ kunsuelu-mu,</p>
<p>bai fa’tinas i chalån-mu siha ni ‘carnelians’,</p>
<p>yan i haligin i gimå’-mu ni ‘sapphires’;</p>
<p>Bai fa’tinas i sagå-mu gumera ni ‘rubies’,</p>
<p>i trangkåm-mu ni kriståt,</p>
<p>yan todu i ligan gimå’-mu ni mangguaguan na åtchu’.</p>
<p>Todu i famagu’on-mu lalåhi u famfinanå’gui niSaina,</p>
<p>ya u dångkulu i pås i famagu’on-mu.</p>
<p>Un ma’istapblesi gi tininas,</p>
<p>chågu’ ginin i mina’å’ñåo na un maså’pit,</p>
<p>anai ti siña måttu i distrosu giya hågu.</p>
<p>I finu’ i Saina.</p>
<p>INEPPIN I SÅTMU                                                   Ps 30, 2. 4. 5-6, 11-12. 13</p>
<p>R.  BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>O Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña;</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,Asaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>Asaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>V</p>
<p>MINA’SINGKU NA TINAITAI                                                        Is 55, 1-11</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSaina:</p>
<p>Todu hamyu ni manmå’hu,</p>
<p>fanmåttu gi hanum!</p>
<p>Hamyu ni tåya’ salåppi’-miyu,</p>
<p>fanmåttu, risibi i grånun trigu ya en fañotchu;</p>
<p>Fanmåttu, sin en fanmanapåsi, sin gåstu,</p>
<p>fanggimin binu yan letchi!</p>
<p>Sa’ håfa na en gagasta i salåppi’-miyu gi ti manmamakannu’;</p>
<p>i suetdun-miyu gi atyu i ti siña muna’fansatisfetchu hamyu?</p>
<p>Ekkunguk yu’ ya siempri mañotchu hamyu måolik,</p>
<p>ya siempri gefsaga lina’la’-miyu.</p>
<p>Fanekkunguk yan fanmamaila’ tåotåo-hu,</p>
<p>fanmåttu giya Guåhu ya en fanggai lina’la’.</p>
<p>Bai hu rinueba yan hamyu i taihinekkuk na kuntråta,</p>
<p>ya bai nå’i hamyu ni bendision ni Hu prumeti si David.</p>
<p>Hu na’må’gas gui’ para u dirihi i nasion siha,</p>
<p>yan ginin guiya na Hu fa’nu’i siha ni fuetsåk-ku.</p>
<p>Siempri en agang ottru nasion siha:</p>
<p>ni ginin un tiempu ti matungu’ hamyu,</p>
<p>låo på’gu siempri manmalålagu guatu giya hamyu para u fañåonåo!</p>
<p>Guåhu iSaina, i Yi’us-miyu, i santus na Yu’us Israhet,</p>
<p>Guåhu bai Hu na’fanmasusedi esti siha;</p>
<p>bai Hu nå’i hamyu onru yan gloria.”</p>
<p>Bira hamyu guatu giSainayan tåyuyut Gui’,</p>
<p>sa’ hihut Gui’ på’gu.</p>
<p>I manailayi u matulaika i lina’la’-ñiha</p>
<p>ya u ma bira hinassun-ñiha.</p>
<p>Sedi na u ma bira siha guatu giSaina, i Yi’os-ta;</p>
<p>yo’asi’ Gui’ yan listu manasi’i.</p>
<p>Ilek-ña iSaina, “Ti parehu i hinassok-ku yan i hinassun-miyu,</p>
<p>yan i che’cho’-hu ti parehu yan i che’chu’-miyu.</p>
<p>“Taimanu ha’ tinakkilo’ña i langit gi hilu’ tånu’,</p>
<p>taiguennåo ha’ tinakkilo’ña i bidå-hu yan i hinassok-ku ki hamyu.</p>
<p>“I fino’-hu kalang niebi yan uchan</p>
<p>ni mafåttu ginin i langit para u rega i tanu’.</p>
<p>Nina’dådangkulu i tinanum</p>
<p>ya ha na’guaguaha simiya para matånmi para nengkannu’.</p>
<p>Taiguennåo ha’ lokkui’ i palabrås-su</p>
<p>ti u måhñåo chumo’gui håfa planu-hu;</p>
<p>siempri ha cho’gui todu i malago’-hu para u cho’gui.</p>
<p>I finu’ i Saina.</p>
<p>INEPPIN I SÅTMU                                                                           Is 12, 2-3. 4-6</p>
<p>R (3)    UN MAGUF MANLUPUK HÅNUM GI BE’BU’ SATBASION.</p>
<p>Hunggan si Yu’us satbadot-tu;</p>
<p>siguru yu’ yan ti ma’åñåo yu’.</p>
<p>Ginin iSainana metgut yan båtbaru yu’,</p>
<p>yan Guiya i satbadot-tu.</p>
<p>Siempri maguf håo manlupuk hånum</p>
<p>gi fontin satbasion.</p>
<p>INEPPI…..</p>
<p>Nå’i gråsia iSaina, tuna i na’ån-ña;</p>
<p>na’matungu’ i bidå-ña siha gi nasion,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Kantåyi tinina iSainaput i gloriosu na che’cho’-ña;</p>
<p>na’matungu’ esti gi todu i tanu’ siha.</p>
<p>Essalåo kun minaguf, O siudån Sion,</p>
<p>sa’ gaigi giya hågu i ma’gas</p>
<p>Guiya ni Såntus ginin Israhet!</p>
<p>INEPPI…..</p>
<p>VI</p>
<p>MINA’SAIS NA TINATAI                                                                Bar 3, 9-15. 32–4, 4</p>
<p>Un tinaitai ginin i Lepblun i Prufeta as Baruch</p>
<p>O Israhet, ekkunguk i tinago’-hu siha para lumå’la’:</p>
<p>ekkunguk, ya en kumprendi håfa kumekke’ilekña tiningu’!</p>
<p>Sa’ håfa, Israhet,</p>
<p>na manggaigi hamyu gi tanu’ i inimigun-miyu,</p>
<p>mambihu ha’ hamyu gi istrangheru na tånu’,</p>
<p>Mañåsåonåo hamyu gi inapplacha’ i manmåtai,</p>
<p>manmatufung hamyu yan atyu siha i manhånåo para i sampapa’ na tånu’?</p>
<p>En yiti’ i trongkun i tinemtum!</p>
<p>Yanggin mohun en dalalaki i chalan Yu’us,</p>
<p>mañåsaga hamyu på’gu gi taihinekkuk na pås.</p>
<p>Kesodda’ månu nai gaigi i tiningu’, månu nai gaigi i minetgut,</p>
<p>månu nai gaigi i kinemprendi, ya en tingu’</p>
<p>månu nai gaigi i anåkku’ na lina’la’,</p>
<p>anai gaigi i kandit i attaduk, yan pås.</p>
<p>Håyi sumodda’ anai sumåsaga i tinemtum,</p>
<p>håyi esta humåtmi ennåo na tesoru?</p>
<p>Atyu i tumungu’ todu i kosas siha Ha tungu’ gui’;</p>
<p>esta Ha kumprendi ni titanos-ña.</p>
<p>Esta Ha istapblesi i tanu’ para todu i tiempu,</p>
<p>ya Ha na’bula gui’ ni atyu siha i kuåttru patas-ñiha na gå’ga’;</p>
<p>Ha tågu’ i inina ya inesgi,</p>
<p>Ha ågang ya manlålåolåo inekkunguk Gui’;</p>
<p>I puti’un siha gi sagang-ñiha</p>
<p>manmañiñila’ yan manmamaguf;</p>
<p>Yanggin Ha ågang siha, manmanoppi, “Estigui’ ham!”</p>
<p>manmañiñila’ yan manmamaguf para i Muna’huyung siha.</p>
<p>Taiguennåo i Yi’os-ta;</p>
<p>tåya’ ottru para ma’akumpåra yan Guiya:</p>
<p>Esta Ha midi todu i tiningu’,</p>
<p>ya Ha nå’i si Jacob, i tentago’-ña,</p>
<p>si Israhet, i kiridu na lahi-ña.</p>
<p>Desdi ennåo na tiempu umannuk gui’ gi tanu’,</p>
<p>yan kalalamtin gi halum tåotåo.</p>
<p>Guiya i lepblun i tinagu’ Yu’us siha,</p>
<p>i lai ni dinidira para todu i tiempu;</p>
<p>Todu i mañechettun giya guiya siempri manlå’la’,</p>
<p>låo u fanmåtai atyu siha i yumuti’ gui’.</p>
<p>O Jacob, bira håo ya un risibi gui’:</p>
<p>famokkat gi kandet-ña para guatu gi mina’lak.</p>
<p>Cha’-mu e’ena’i ottru ni gloriå-mu,</p>
<p>pat i pribilehu-mu para i istrangheru na tåotåo.</p>
<p>O Israhet, manmabendisi hit;</p>
<p>sa’ ta tungu’ atyu i na’maguf para si Yu’us!</p>
<p>I finu’ i Saina.</p>
<p>INEPPIN I SÅTMU                                                                           Ps 19, 8.9.10.11</p>
<p>R. (Jn 6,69)  ASAINA, GIYA HÅGU NAI GAIGI</p>
<p>I FINU’ I TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason;</p>
<p>Klåru i minandan iSaina,</p>
<p>Ha na’lele’an i áttaduk .</p>
<p>INEPPI…..</p>
<p>Gåsgas i mina’å’ñåo giSaina,</p>
<p>mesngun para todu i tiempu;</p>
<p>I otdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat</p>
<p>pat i miet ni ginin i chenchun.</p>
<p>INEPPI…..</p>
<p>VII</p>
<p>MINA’SIETTI NA TINAITAI                                                           Ez 36, 16-17a, 18-28</p>
<p>Un tinaitai ginin i Lepblun i Prufeta as Ezekiel</p>
<p>Ha kuentusi yu’ iSainaya ilek-ña, “Låhi, anai mañåsaga i Israilitas gi tanu’-ñiha, mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’ put i manmamunu’ siha tåotåo guihi na tånu’ yan ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha, ya Hu chalapun siha gi manistrangheru na tånu’. Maseha manmalak månu mana’båbaba i santus na na’ån-hu gi todu i hinanao-ñiha. “Intonsis, nå’i i ManIsrailitas ni esti na nutisia ginin Guahu, i Mås Takkilu’ naSaina: Esti i para bai Hu cho’gui åhi’ ti put hamyu ni ManIsrailitas, låo put i santus na na’ån-hu, ni en disonra gi todu i tanu’ siha ni en hanågui. Anai Hu fa’nu’i i nasion siha ni sinantus i ma’gas na na’ån-hu — i na’an ni en disonra gi entri siha — pues taiguennåo na siempri u matungu’ na Guåhu i Saina. Guåhu, i Mås Takkilu’ naSaina, esta kumuentus. Bai Hu usa hamyu para bai fa’nu’i i nasion siha na såntus Yu’. Bai Hu konni’ hamyu tåtti ginin todu i nasion yan tånu’ siha para guatu gi tanu’-miyu mismu. Bai Hu såtpi hamyu ni gasgas na hånum ya en fangåsgas ginin i manapplacha’-miyu put i yi’us i mampagånu yan todu i pumalu siha ni muna’fanapplacha’ hamyu. Bai Hu nå’i hamyu nuebu na kurason yan hinassu. Bai Hu na’suha i mahettuk kalang åtchu’ na kurason-miyu ya bai nå’i hamyu ubidenti na kurason. Bai Hu pu’luyi hamyu ni espiritu-hu para u na’siguru na en dalalaki i lai siha yan i tinagu’ ni Hu nå’i hamyu. Intonsis taiguini na siempri en fanlå’la’ gi tanu’ ni Hu nå’i i mañainan-miyu. Hamyu para tåotåo-hu, yan Guåhu para Yu’us-miyu.</p>
<p>I finu’ i Saina.</p>
<p>INEPPIN I SÅTMU                                                                        Ps 42, 3. 5; 43, 3. 4</p>
<p>R.(Ps 42, 2)     TAIGUIHI I BINÅDU NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU, O YU’US.</p>
<p>Måma’-hu yu’ nu Hågu, O Yu’us, i lala’la’ na Yu’us.</p>
<p>Ngai’an nai siña yu’ humånåo para bai hu li’i’ i matan Yu’us?</p>
<p>INEPPI…..</p>
<p>Anai såonåo yu’ gi likåo yan i linahyan,</p>
<p>Humånåo yu’ yan siha para i gima’ Yu’us,</p>
<p>Gi halum a’gang na essalåo agradesimentu,</p>
<p>yan i tropa ni mangguguput.</p>
<p>INEPPI…..</p>
<p>Na’fåttu i ininå-mu yan i minagahet-mu,</p>
<p>ya siha u isgaihun yu’</p>
<p>Yan konni’ yu’ para i santus na sabanå-mu,</p>
<p>anai sumåsaga Håo.</p>
<p>INEPPI…..</p>
<p>Ya bai hu fåttu gi attat Yu’us,</p>
<p>gi as Yu’us, i muna’mamaguf yu’.</p>
<p>Pues bai hu tuna Håo ni håtpa,</p>
<p>O Yu’us, Yu’os-su.</p>
<p>INEPPI…..</p>
<p>Yanggin guaha para u matakpångi, usa esti.</p>
<p>INEPPIN I SÅTMU                                                   Ps 51, 12-13.14-15.18-19</p>
<p>R. (12)     O YU’US, FA’TINAS UN GÅSGAS NA KURASON GIYA GUÅHU.</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu,</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u ma bira siha i mani’ísao guatu giya Hågu.</p>
<p>INEPPI…..</p>
<p>Sa’ ti Un diseseha sakrifisiu;</p>
<p>masosonggi na inifresi ti Un aksepta.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’mu chata’atan i mañotsut yan humitdi na kurason.</p>
<p>INEPPI…..</p>
<p>EPISTULA                                                                                                                 Rm 6, 3-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Siguru na en tingu’ ha’ na anai manmatakpångi hit gi dinañña’ yan i Kristo Jesus, manmatakpångi hit gi dinañña’ yan i finatai-ña.  Intonsis, ginin i manmatakpanget-ta manmahåfut hit yan Guiya yan mañåonåo hit gi finatai-ña, kosa ki, taimanu ha’ na mana’lå’la’ ta’lu i Kristo ginin i finatai ginin i gloriosu na nina’siñan i Tata, taiguennåo ha’ na hita lokkui’ siña manlå’la’ gi nuebu na lina’la’.</p>
<p>Ya put i esta manunu hit yan Guiya put i mamparehu hit manmåtai yan Guiya, pues taiguennåo ha’ lokkui’ na siempri manunu hit yan Guiya yanggin mana’fanlå’la’ hit ta’lu parehu yan Guiya. Ya ta tungu’ na atyu i bihu na påtti giya hita esta måtai yan i Kristo gi kilu’us, kosa ki i fuetsan i i’isao na påtti giya hita u ma distrosa, ya båsta hit manisklåbun i isao.  Sa’ yanggin måtai i taotåo ennåo nai masosotta gui’ ginin i fuetsan i isao. Ya put i esta manmåtai hit yan i Kristo, ennåo na ta honggi na siempri lokkui’ manlå’la’ hit yan Guiya.  Sa’ ta tungu’ na esta mana’lå’la’ ta’lu i Kristo ginin i finatai ya ti u måtai ta’lu—ti u fanggubetna i finatai ta’lu giya Guiya. Intonsis, put i måtai Gui’, tåya’ esta fuetsån-ña i isao giya Guiya; ya på’gu nai låla’la’ Gui’ gi dinañña’ yan si Yu’us. Gi etmismu manera na debidi en kunsideranmaisa hamyu kumu esta manmåtai, era gi isao na bånda, låo manlåla’la’ hamyu gi dinañña’ yan Yu’us ginin i Kristo Jesus.</p>
<p>I finu’ i Saina.</p>
<p>INEPPIN I SÅTMU                                                                           Ps 118, 1-2, 16-17, 22-23</p>
<p>(R)  ÅLELUIA, ÅLELUIA, ÅLELUIA</p>
<p>Nå’i gråsia iSaina, sa’ måolik Gui’,</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk:</p>
<p>” I ginefli’i’ Yu’us dinidira todu i tiempu.”</p>
<p>INEPPI ……</p>
<p>I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI ……</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI ……</p>
<p>B</p>
<p>IBANGHELIU                                                                                             Mk 16, 1-7</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Anai måkpu’ i ‘Sabaf’, manmamåhan påopåo na låña si Maria Magdalena, si Maria</p>
<p>nanan Santiago, yan si Salome para u fanhånåo para u mapalala’i si Jesus.  Tåftaf, dispues ha’ di kahulu’ i atdao, gi primet ha’åni gi simåna manmåttu siha gi naftan.  Mana’asangani unu yan ottru, “Håyi para u na’galiliki hit ni atchu’ tåtti ginin i intrådan i naftan?” Anai ma’atan, mali’i’ na esta mana’galilik i atchu’. (Gof dångkulu).  Anai manhålum gi naftan mali’i’ un hobin na lahi ni matåta’chung gi agapa’ na bånda, minagågagu å’paka’. Nina’fanggof manman ni esti. Låo mansinangåni siha: “Cha’-miyu nina’fanmamanman!  En ispipiha si Jesus Nasarenu, Guiya ni maklåba. Esta mana’kahulu’ Gui’; taigui Gui’ guini. Atan ha’ i lugåt anai mana’åssun Gui’. Fanhånåo ya en sangåni i mandisipulu-ña yan si Pedro, ‘Mamfine’nanaigui hamyu para Galileha, anai para en li’i’ Gui’ taimanu ha’ i mansinangåni hamyu.’ ”</p>
<p>I Ibangheliun i Saina</p>

        </section>
        <hr>
        
        <section>
        <h1>BETNIS SÅNTUI Pinadesin i Saina</h1>
        <p><strong>Date:</strong> March 28, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/betnis-santui-pinadesin-i-saina-2/<p>
        <p>ABC</p>
<p>FINENI’NA NA TINAITAI                                    Is 52, 13–53, 12</p>
<p>Un tinaitai ginin i Lepblun i Prufeta as Isaias</p>
<p>Atan ha’, sa’ siempri u gefsaga i tentago’-hu,</p>
<p>siempri u makåhat hulu’ takkilu’ yan u ma’onra.</p>
<p>Maseha meggai nina’fanmanman anai mali’i’ Gui,</p>
<p>mana’disfiguråo i matå-ña kalang ti tåotåo,</p>
<p>Pues taiguennåo siempri nina’fanmanman i linahyan tåotåo nu Guiya,</p>
<p>manrai siha kana’ ha’ ti siña manguentus;</p>
<p>Para atyu siha i ti manmasangåni siempri u mali’i’,</p>
<p>todu atyu siha i ti humunguk siempri u mahahassu.</p>
<p>Håyi para u hinenggi håfa hiningok-ta?</p>
<p>Håyi mana’tungu’ ni kannai iSaina?</p>
<p>Dumångkulu hulu’ kalang un dinekku’ tinanum gi me’nå-ña,</p>
<p>kalang un sinisu gi anglu’ na tånu’;</p>
<p>Tai diknidåt Gui’ para u bensi hit umatan Gui’,</p>
<p>tåya’ atanun giya Guiya para u hålla hit guatu.</p>
<p>Machatli’i’ Gui’ yan masuhåhayi ni taotåo siha,</p>
<p>Un lahi ni mamadedesi, yan påyun maså’pit,</p>
<p>Matåtampi i matan-ñiha i taotåo ginin Guiya,</p>
<p>madispresia Gui’ yan tai onru.</p>
<p>Låo i isåo-ta siha Ha kåkatga,</p>
<p>ya Ha susungun todu i pinadisi-ta,</p>
<p>ya hita pine’lot-ta na makastitiga Gui’,</p>
<p>kalang unu ni kinastiga yan nina’takpapa’ as Yu’us.</p>
<p>Låo malånsa Gui’ put i linachi-ta</p>
<p>mayokyuk Gui’ put i isåo-ta;</p>
<p>Gaigi giya Guiya i kastigu ni numåna’i hit kinabålis,</p>
<p>ginin i masaolak-ña na manhomlu’ hit.</p>
<p>Manabak hit todu kalang kinilu,</p>
<p>kadakuåt kunsu hinanåo-ña;</p>
<p>Låo iSainaHa po’lu gi hilo’-ña</p>
<p>todu i isåo-ta.</p>
<p>Maskiseha mamattråta, mano’osgi ha’ Gui’</p>
<p>ya ti Ha baba i pachot-ña;</p>
<p>kalang i patgun kinilu ni makokonni’ para u mapunu’</p>
<p>patsino i kinilu gi me’nan i manmandådasai</p>
<p>mamatkikilu ha’ Gui’ ya ti Ha baba i pachot-ña.</p>
<p>Inatditi yan makundena yan makonni’ Gui’,</p>
<p>ya håyi mohun para u hinahassu put i destinu-ña?</p>
<p>Anai machåppak Gui’ ginin i tanu’ i manlåla’la’,</p>
<p>ya mapunu’ put isao tåotåo</p>
<p>Manå’i Gui’ naftån-ña gi entalu’ i manailayi</p>
<p>yan para mahafot-ña manå’i Gui’ gi entalu’ i mambåba</p>
<p>fina’tinas-ñiha,</p>
<p>Maskiseha tåya’ båba fina’tinås-ña</p>
<p>patsino ti mandagi.</p>
<p>(Låo nina’maguf iSainapara u finigis Gui’ ni pinadesi.)</p>
<p>Yanggin Ha nå’inñaihun i lina’lå’-ña para inifresin i isao,</p>
<p>siempri Ha li’i’ i tinatten-ña gi anåkku’ na lina’lå’-ña,</p>
<p>ya i minalagu’ iSainau makumpli ginin Guiya.</p>
<p>Sa’ put i pinadisi-ña</p>
<p>siempri Ha li’i’ i kandit gi mina’lak i ha’åni;</p>
<p>Meggai para u mana’fanggåsgas,</p>
<p>Ginin i pinadesin i tentago’-hu,</p>
<p>ya Guiya para u kinatga i isao-ñiha.</p>
<p>Pues put ennåo na bai hu nå’i Gui’ ni irensiån-ña entri i manakkilu’,</p>
<p>ya Guiya para u dibidi i ginanna siha entri i manmetgut,</p>
<p>Sa’ Ha intregan maisa Gui’ gi finatai</p>
<p>ya matufung Gui’ entri i manailayi siha;</p>
<p>Ya Guiya para u fininas i isao meggai siha na tåotåo,</p>
<p>ya u ganåyi siha inasi’i ginin i isao-ñiha siha.</p>
<p>I finu’ i Saina.</p>
<p>INEPPIN I SÅTMU                              Ps 31, 2.6.12-13.15-16.17. 25</p>
<p>R.   (Lk 23,46)  TÅTA, GI KANNAI-MU NAI HU INTREGA I HA’ANI-HU.</p>
<p>Giya Hågu,Asaina, nai lumilihing yu’;</p>
<p>cha’-mu yu’ muna’mana’mamåmahlåo.</p>
<p>Gi tininås-mu akudi yu’.</p>
<p>Gi kannai-mu nai hu intrega i espiritu-hu;</p>
<p>siempri Un na’libri yu’,Asaina, O fi’et na Yu’us.</p>
<p>INEPPI….</p>
<p>Para i maninimigu-hu siha, una kosa yu’ ni na’bubu,</p>
<p>na’chalik yu’ para i bisinu-hu siha, yan na’ma’ñåo yu’ para i manamigu-hu;</p>
<p>manmalålagu ginin guahu i lumi’i’ yu’ gi chalan.</p>
<p>Mamaleffanñaihun yu’ kalang atyu siha i ti manmahahassu na manmåtai;</p>
<p>kalang yu’ un måffak nå’yan.</p>
<p>INEPPI….</p>
<p>Låo gaigi i inangukkok-ku giya Hågu,Asaina;</p>
<p>ilek-ku, “Hågu i Yi’os-su.”</p>
<p>Gi kannai-mu nai gaigi i uttimok-ku, na’libri yu’</p>
<p>ginin i gine’tin i maninimigu-hu, ginin i kannai i pumetsisigi yu’.</p>
<p>INEPPI….</p>
<p>Na’ma’lak i matå-mu gi tentago’-mu;</p>
<p>gi mina’ase’-mu na’libri yu’.</p>
<p>Na’fambåtbaru hamyu yan na’famfitmi i kurason-miyu,</p>
<p>todu hamyu ni manmanangokku giSaina.</p>
<p>INEPPI….</p>
<p>SIGUNDU NA TINAITAI                             Heb 4, 14-16; 5, 7-9</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa. Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai.  Ya put i humitdi yan dibotu Gui’, hininguk Gui’ as Yu’us.  Låo maseha Lahin Yu’us Gui’, umetyak manosgi ginin i pinadisi-ña.  Anai mafa’tinas Gui’ kumu i mås prifektu, humuyung Gui’ mama’ i hali’ i taihinekkuk na satbasion para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                        Jn 18, 1–19, 42</p>
<p>Betsikulu åntis di i IbangheliuPhil 2, 8-9</p>
<p>Ha na’humitdi Gui’ i Kristo, ubidenti Ha aksepta kuntodu i finatai, i finatai gi kilu’us.  Ya put esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha.</p>
<p>I Pinadesin i Saina-ta as Jesukristo sigun gi tinigi’ San Juan</p>
<p>Humånåo si Jesus yan i mandisipulu-ña para i ottru båndan i Kannat Kidron. Gaigi guennåo un hatdin ya humålum si Jesus yan i mandisipulu-ña.  Kuntodu si Judas (atyu i para u inintrega Gui’) ha sen tungu’ atyu na lugåt sa’ sessu si Jesus manasodda’ guihi yan i mandisipulu-ña.  Ha konni’ si Judas i sindålu siha yan kuntodu i guåtdia siha ni manå’i gui’ ni manmå’gas mamåli’ yan i MamFarisehu, ya manmåttu guihi manmañuñuli’ fållut, háchon yan åtmas.  Ya kumu si Jesus Ha tungu’ håfa para u masusedi, humånåo mo’na ya ilek-ña nu siha.  “Håyi malagu’-miyu?  Manmanoppi siha, “Si Jesus, tåotåo Nasaret.  Manoppi si Jesus, “Guåhu Gui’.  (Si Judas, atyu i para u inintrega Gui’, iståba guennåo yan siha.)  Anai ilek-ña si Jesus nu siha, “Guåhu Gui’,” mañeha dididi’ pues mamoddung påpa’ gi tanu’.  Pues si Jesus Ha faisin siha ta’lu, “Håyi malagu’-miyu?” Maripiti ta’lu, “Si Jesus, tåotåo Nasaret.”  Ilek-ña si Jesus, “Esta Hu sangåni hamyu na Guåhu Gui”’.  Yanggin Guåhu malagu’-miyu, na’fanhånåo esti siha i pumalu.  (Esti put i para u makumpli i sinangån-ña, “Tåya’ Hu na’falingu ni unu ginin atyu siha i Un nå’i Yu’.”)  Intonsis si Simon Pedro, ni mañuñuli’ såpbli, ha laknus ya ha tåga’, ha utut i agapa’ na talangan i sitbentin i Mås Må’gas Påli’. (I na’an esti na tentågu’ si Malchus.)  Atyu na ilek-ña si Jesus as Pedro, “Po’lu tåtti gi baina i sapblem-mu. Ada ti para Hu gimen i kålis ni Ha nå’i Yu’ si Tåta?”</p>
<p>Atyu nai i sindålu yan i guåtdian Hudihos siha ma’aresta ya magoddi’ Gui’.  Makonni’ Gui’ fineni’na guatu gi as Annas, i suegrun Caiaphas, i Mås Må’gas Påli’ guennåo na såkkan.  Si Caiaphas prumoponi gi ManHudihos ni bintåha na un låhi u måtai para i taotåo siha.</p>
<p>Si Simon Pedro yan ottru disipulu matattiyi hihut si Jesus.   Esti na disipulu era tiningu’ ni Mås Må’gas Påli’, sumisiha yan si Jesus asta i kabiseran i kottin i Mås Må’gas Påli’ mientras tumotohgi si Pedro gi trångka.  Humuyung esti na disipulu ni tiningu’ ni Mås Må’gas Påli’ ya ha kuentusi fine’na i palåo’an ni iståba gi fi’un i trångka, ya dispues ha konni’ hålum si Pedro.  Esti na muchåcha ni pumupulan i trångka, ha faisin si Pedro, “Ada ti unu håo gi mandisipulun esti na tåotåo?” Manoppi gui’, “Åhi’. Ti guåhu.”  Mumanenghing i puengi, pues i sitbenti yan i sindålu siha ni manotohgi guennåo manmanotngi guåfin kåtbun put para u na’fanmaipi siha. Si Pedro dispues umarima guatu guennåo para u na’maipi gui’.</p>
<p>I Mås Må’gas Påli’ ha kuestiona si Jesus, finene’na put i mandisipulu-ña dispues put i finana’guegue-ña.  Ineppi gui as Jesus, ilek-ña, “Kumuentus Yu’ pupblikamenti para maseha håyi malagu’ umékkunguk.  Mama’nåna’gui Yu’ gi sinagoga yan gi templu anai mane’etnun i ManHudihos. Tåya’ sikretu put atyu siha i Hu sångan.  Sa’ håfa na un kuestiotiona Yu’? Kuestiona atyu siha i humunguk i fino’-hu siha. Naturåt siempri u matungu’ håfa siha sinangån-hu.”  Gi esti na ineppen-ña, i guåtdia ni tumotohgi gi uriya ha patmåda i fasu-ña. Ya ilek-ña, “Ada taiguennåo para oppem-mu nu i Mås Må’gas Påli’?”  Manoppi si Jesus, “Yanggin guaha lachi sinangån-hu laknus prueba, låo yanggin magåhit i fino’-hu, sa’ håfa na un patmåda Yu’?”  Si Annas dispues ha na’makonni’ Gui’, magogoddi guatu gi as Caiaphas, i Mås Må’gas Påli’.</p>
<p>Mientras manmasusesedi todu esti, iståba si Pedro na tumotohgi yan i sindålu yan i sitbenti siha ya ha na’mamaipi gui’. Pues ilik-ñiha nu guiya, “Ada ti unu håo lokkui’ gi mandisipulu-ña?”  Mandagi gui’, ya ilek-ña, “Åhi’!”  Unu gi sitbentin i Mås Må’gas Påli’ ni pumarentis yan atyu na tåotåo i initut talanga-ña as Pedro, inaguaguåti ya ilek-ña, “Låo ada ti hu li’i’ håo yan Guiya gi hatdin?”  Mandagi ta’lu si Pedro. Ya gi atyu na mumentu umo’o’ i gåyu’.</p>
<p>Gi chatanmak makonni’ si Jesus ginin as Caiaphas para i ‘praetorium’. Ti manhålum siha gi ‘praetorium’ sa’ para mungnga na u fanapplacha’ para i sirimonias anai para u makånnu’ i senan Påsgua.  Pues si Pilåto humånåo humuyung giya siha. Ya ha kuestiona, “Håfa na keha’ chinili’-mimiyu mågi kontra esti na tåotåo?”  Manmanoppi siha, “Yanggin mohun ti kriminåt Gui’, ti bai in intrega Gui’ mågi giya hågu.”  Gi esti, ilek-ña si Pilåto, “Sa’ håfa na ti en kenni’ Gui’ ya en sintensia sigun gi lai-miyu?”  Manmanoppi i ManHudihos, “Ti manmasedi ham manna’mapunu’ ni håyi.”  (Masusedi esti put para u makumpli i finu’ Jesus anai Ha sångan håfa taimanu para finatai-ña.)   Ha bira gui’ hålum si Pilåto gi ‘praetorium’ ya ha na’ma’ågang si Jesus. Finaisin Gui’ as Pilåto, “Ada Hågu i Rai i ManHudihos?’  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?”  Manoppi si Pilåto, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu. Håfa bidå-mu?”  Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.” Put esti, ilek-ña si Pilåto, “Pues intonsis na rai Håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit. Ya maseha håyi ni ha kumetin maisa gui’ gi minagåhit ha huhunguk i bos-su.”  Ilek-ña si Pilåto, “Minagåhit!  Håfa kumekke’ilekña ennåo?”</p>
<p>Dispues di ennåo na sinangån-ña si Pilato, humuyung gui’ ta’lu ya ilek-ña nu i ManHudihos: “Tåya’ sinedda’-hu isao kontra esti na tåotåo.  Fanmanhassu na sigun gi kustumbrin-miyu, hu suttåtayi hamyu unu gi durantin i tiempun Påsgua. Kåo manmalagu’ hamyu na bai hu sotta i Rai i ManHudihos?”  Manessalåo siha, “Si Barabbas malagu’-måmi, ti esti na tåotåo!” (Insurektu si Barabbas.)</p>
<p>Dispues si Pilåto ha konni’ Gui’ ya ha na’masåolak.  I sindålu siha manmanufuk kuronan låktus ya mapega gi ilu-ña, dispues mana’kinapa ni kulot lila.  Manarima guatu giya Guiya ya sigi di mapatmåda Gui’, ilik-ñiñiha, “Masaluda Håo, Rai i ManHudihos!”  Humuyung ta’lu si Pilåto ya ilek-ña ni linahyan tåotåo, “Atan ha’, sa’ bai hu konni’ Gui’ huyung ta’lu put para en tingu’ na ti mañodda’ yu’ isao giya Guiya.”  Anai humuyung si Jesus kinirorona ni kuronan låktus yan i kåpan lila, ilek-ña si Pilåto nu siha, “Atan Gui’!”  Gigun ha’ mali’i’ Gui’ ni manmå’gas mamåli’ yan i guatdian i templu siha manessalåo, “Atåni Gui’ gi kilu’us!  Atåni Gui’ gi kilu’us!”</p>
<p>Pues ilek-ña si Pilåto, “Kenni’ Gui’ ya hamyu en atåni gi kilu’us, ti mañodda’ yu’ isao kontra Guiya.”  Manmanoppi i ManHudihos, “Guaha lai-måmi ya sigun gi atyu na lai debidi u måtai sa’ hafa’lahin Yu’us Gui’.”  Anai ha hunguk si Pilåto esti na sinangan, mås ma’å’ñåo gui’.  Ha bira gui’ hålum gi ‘praetorium’ ya ilek-ña as Jesus, “Ginin manu Håo mågi?”  Ti ineppi gui’ as Jesus.  Pues finaisin Gui’ as Pilåto, “Un rinunsia Håo kumuentusi yu’?  Ada ti Un tungu’ na guaha fuetsåk-ku para bai hu sotta Håo yan para bai hu na’ma’atåni Håo gi kilu’us?”  Manoppi si Jesus, “Tåya’ fuetsåm-mu kontra Guåhu yanggin ti manå’i håo ginin i langit. Atyu mina’ i umintrega Yu’ mågi giya hågu umisao mås ki i dangkulu na isao.”  Dispues di esti, malagu’ si Pilåto na u sotta si Jesus, låo i ManHudihos manessalåo, “Yanggin un sotta esti na tåotåo ti ‘Amigun Caesar’ håo. Maseha håyi fuma’rai gui’, ha na’inimigun Caesar gui’.”</p>
<p>Ha hunguk si Pilåto i sinangan-ñiha, intonsis ha konni’ huyung si Jesus, pues ha na’fatå’chung Gui’ gi bangkun hues ni iståba gi atyu na lugåt ni mafa’nana’an Pinadit Åtchu. (‘Gabbatha’ gi finu’ Hibrehu.)  (I ora kåsi esta talu’åni gi ha’ånin priparasion para i giput Påsgua). Ilek-ña ta’lu si Pilåto nu i ManHudihos, “Atan i rai-miyu!”   Gi esti, manessalåo siha, “Na’suha Gui’!  Na’suha Gui’!  Atåni Gui’ gi Kilu’us!”  Ilek-ña si Pilåto, “Håfa! Para bai hu atåni gi kilu’us i rai-miyu?”  Manmanoppi I manmå’gas mamåli’, “Tåya’ rai-måmi fuera di si Caesar.”  Pues put uttimu, si Pilåto ha intrega si Jesus nu siha para u ma’atåni gi kilu’us.</p>
<p>Pues makonni’ si Jesus ya mana’uma ni kilu’us ya manhånåo para atyu na lugåt i mafa’nana’an, “Lugåt i Kalabera”, (Golgotha gi finu’ Hibrehu).  Guennåo nai ma’atåni Gui’ gi kilu’us yan ottru dos, unu gi kada bånda, ya si Jesus gi talu’.  Si Pilåto ha na’mapo’lu un tinigi’ gi kilu’us ni ilek-ña,</p>
<p>JESUS TÅOTÅO NASARET,</p>
<p>RAI I MANHUDIHOS</p>
<p>Esti na tinigi’ gi finu’ Hibrehu, ‘Latin’, yan ‘Greek’, mataitai ni meggai na ManHudihos sa’ i lugåt anai maklåba si Jesus hihut gi siudå.  I manmå’gas mamåli’ ni ManHudihos machagi masangåni si Pilåto, “Ti debi mohun di un tugi’ ‘Rai i ManHudihos’.  Inlugåt, tugi’, ‘Esti na tåotåo Ha ganyi Gui’ kumu rai i ManHudihos.'”  Manoppi si Pilåto, “I munhåyan esta hu tugi’, esta hu tugi’.”</p>
<p>Anai munhåyan i sindålu siha maklåba si Jesus gi kilu’us machuli’ i magagu-ña ya mapåttin kuåttru, un påtti para kada sindålu.  Iståba lokkui’ i iyon-ña tunika, ni matufuk desdi i sanhilu’ esta i sampapa’ ya tåya’ malaksen-ña.  Manasangani unu yan ottru, “Nihi ya mungnga hit tumitik esti.  Ta rifa ya i gumånna atyu u chinili’.”  (Macho’gui esti put i para u makumpli i gaigi gi Eskritura: “Manapåtte ni magagu-hu; ya manarifa ni chininå-hu.”)  Esti bidan-niha i sindålu. Gi fi’un i kilu’us Jesus, iståba si nanå-ña tumotohgi, i che’lun nanå-ña as Maria asaguan Clopas yan si Maria Magdalena.  Anai Ha li’i’ si nanå-ña guennåo yan i Ha guaiya na disipulu, ilek-ña si Jesus as nanå-ña, “Palåo’an, ennagui’ i lahi-mu.”  Dispues ilek-ña nu i disipulu, “Ennagui’ si nanå-mu.”  Desdi atyu na ora i disipulu ha konni’ gui’ gi inadahi-ña.</p>
<p>Dispues di ennåo, Ha tungu’si Jesus na esta todu munhåyan, ilek-ña put para u makumpli i Eskritura: “Må’hu Yu’.”  Iståba guennåo un tåru ni mañañahguan baråtu na binu. Machuli’ i ispongha ya masupuk gi binu ya machigit gi ‘hyssop’ pues mahåtsa hulu’ gi labios-ña.  Anai Ha tanña’ i binu, ilek-ña si Jesus, “Esta munhåyan.”  Pues Ha na’tekkun i ilu-ña ya Ha mågapñaihun huyung i espiritu-ña.</p>
<p>Ta fandimu</p>
<p>Kumu ha’ånin priparasion para i giput Påsgua, ti manmalagu’ i ManHudihos na u fanmapo’lu siha i tataotåo gi kilu’us sa’ gi sigenti diha ‘Sabaf’, sulemni esti na ha’åni para i ManHudihos.  Atyu mina’mafaisin si Pilåto para u fanmahuluk todu i adding siha ya u mana’fañuha i tataotåo gi kilu’us.  Put ennåo mina’ manmåttu i sindålu siha ya mahuluk i adding i dos na tåotåo ni manmachaklaba gi kilu’us yan si Jesus.  Anai manmåttu gi as Jesus ya mali’i’ na esta måtai Gui’, ti mahuluk i addeng-ña.  Unu gi sindålu ha lånsa i kalaguåk-ña ya insigidas milalak huyung håga’ yan hånum.  (Esti na testimoñu ginin un tåotåo ni iståba guennåo ya i testimoñu-ña magåhit.  Ha sångan i magåhit na tiningo’-ña kosa ki siña håo lokkui’ manhonggi.)  Esti siha manmasusedi put i para u fanmakumpli siha i manmatugi’ gi Eskritura:“Ti u mahuluk ni unu gi te’lång-ña.”  Yan ottru ni matugi’ lokkui’ gi Eskritura ilek-ña:“Todu siempri u inatan Gui’ ni malånsa.”</p>
<p>Despues, si Jose tåotåo ‘Arimathea’, un disipulun Jesus (gi sikretu put i ma’å’ñåo-ña ni ManHudihos), ha faisin i pitmisun Pilåto para u na’tunuk i tataotåo Jesus. Mannina’i siha petmisu as Pilåto, intonsis manmåttu ya makonni’ i tataotåo.  Måttu lokkui’ si ‘Nicodemus’ (atyu i måttun puengi gi as Jesus fine’na na biåhi) mañuñuli’ påopåo yan ‘aloes’, ni kåsi sienlibras minakkat-ña.  Makonni’ i tataotåo ya sigun gi kustumbrin manhåfut para i ManHudihos, mabalutan ni magågu ni manå’yi påopåo.  Iståba guennåo anai maklåba si Jesus un hatdin, ya gi halum ennåo na hatdin, iståba un nuebu na nåftan ni tåya’ trabiha mahåhafut.  Kumu maninalulula sa’ Ha’ånin Priparasion para i ManHudihos, ya hihut atyu na nåftan, mahåfut i tataotåo Jesus guennåo.</p>
<p>I Ibangheliun i Saina.</p>

        </section>
        <hr>
        
        <section>
        <h1>HUEBIS SÅNTUMisan i Senan i Saina</h1>
        <p><strong>Date:</strong> March 28, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/huebis-santumisan-i-senan-i-saina-2/<p>
        <p>A,B,C</p>
<p>FINENI’NA NA TINAITAI                                                               Ex 12, 1-8, 11-14</p>
<p>Un tinaitai ginin i Lepblun Exodus</p>
<p>Ilek-ña i Saina as Moises yan Aaron giya Ihipto, “Esti na mes debidi u gaigi</p>
<p>gi yahululu’ gi kalendåriun-miyu; debidi en pe’lu esti kumu i finene’na na</p>
<p>mes gi sakkan. Sangåni interu i inetnun i taotåo Israhet:  Gi diha dies på’gu na</p>
<p>mes debidi todu i familia siha u fanmangonni’ un patgun kinilu, unu kada</p>
<p>familia. Yanggin mampus dikiki’ i familia para i kinilu, debidi u dañña’ yan i</p>
<p>mås hihut na bisinu yanggin para u makånnu’ i kinilu ya u fanappatti sigun gi</p>
<p>mineggai tåotåo ni para u fañotchu. I kinilu debidi lahi ni un åñu idåt-ña yan</p>
<p>tai mancha. Debidi en peksai asta i mina’katotsi dihas på’gu na mes, yan debi</p>
<p>di en pinu’ gi me’nan i Israilitas siha åntis di u homhum. Debidi u machuli’</p>
<p>dididi’ na håga’ ya u mapalai i kuådrun i pettan i gima’ siha anai para</p>
<p>umakånnu’ i kinilu. Ennåo mismu na puengi nai para u makånnu’ i mahotnu</p>
<p>na sensin yan pån sin libadura yan mala’it na chå’guan.</p>
<p>“Taiguini para kannu’-miyu: U fanmagoddi i sinturan-miyu, i</p>
<p>sandålias gi adding, i bastun gi kannai-miyu, ya en fañotchu taiguihi i</p>
<p>mambiåbiahi. Guiya esti i Påsguan iSaina. Sa’ på’gu mismu na puengi bai</p>
<p>faloffan giya Ihipto ya bai punu’ todu i primirisa gi tanu’, tåotåo yan gå’ga’</p>
<p>yan bai Hu sintensia todu i yi’us giya Ihipto – Guåhu, iSaina! Låo i haga’ para</p>
<p>måtka gi gima’ siha anai manggaigi hamyu. Yanggin Hu li’i’ i haga’, bai Hu</p>
<p>upus ha’ hamyu:  Pues taiguini na yanggin hu añña i tanu’ Ihipto, tåya’</p>
<p>distrosu u fåttu giya hamyu.</p>
<p>“Esti na ha’åni debidi u fama’ un guput mimorias para hamyu, ya todu</p>
<p>i tinattin-miyu na famagu’un-miyu u masilebra ya u fambiåbiahi guatu giSainaya u</p>
<p>masilebra, para todu i tiempu.</p>
<p>I finu’ i Saina.</p>
<p>INEPPIN I SÅTMU                                       Ps 116, 12-13. 15-16. 17-18</p>
<p>R. (1 Cor 10, 16)  I TASAN I BENDISION-TA GUIYA I HAGA’ I KRISTO.</p>
<p>Taimanu apås-su  niSaina</p>
<p>put todu i minaolek-ña nu guåhu?</p>
<p>Bai hu håtsa i kopan i satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu,  i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradesimentu</p>
<p>ya bai hu ågang i na’an iSaina.</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                 1 Cor 11, 23-26</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i fina’nå’gui ni hu nåna’i hamyu: na i Saina as Jesus, gi puengi anai matraiduti Gui’, Ha chuli’ un pidåsun pån,  Ha nå’i gråsia si Yu’us, Ha ipi’, ya ilek-ña, “Guiya esti i tataotåo-hu, ni para hamyu. Che’gui esti ya en hahassu Yu’.”  Gi taiguini ha’ ta’lu na manera, dispues di i sena Ha chuli’ i kopa ya ilek-ña, “Guiya esti na kopa i nuebu na kuntråtan Yu’us, ni maseyu ni hagå’-hu. Gi kada en gimin esti, che’gui ya en hahassu Yu’.”  Esti kumekke’ilekña na gi kada biåhi na en kannu’ esti na pån yan en gimin ginin esti na kopa en pruklålama i finatai i Saina asta ki måttu Gui’.</p>
<p>I finu’ i Saina.</p>
<p>IBANGHELIU                                                                                               Jn 13, 1-15</p>
<p>Betsikulu antis di i Ibangheliu         Jn 13, 34</p>
<p>Bai Hu nå’i hamyu un nuebu na tinagu’:</p>
<p>Fanagofli’i’ unu yan ottru, taimanu ha’ i ginifli’e’-hu nu hamyu.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Åntis di i giput Påsgua, esta Ha tungu’ si Jesus na esta måttu i ora anai para u hånåo ginin esti na tånu’ para guatu gi as Tåta.  Ha guaiya i taotåo-ña siha guini gi tanu’, ya malagu’ na u na’mali’i’ i guinaiyan-ña nu siha asta i uttimu.  Esta i aniti ha kumbensi si Judas, lahin Simon Iskarioti, para u intrega si Jesus; intonsis, durånti i sena, Ha sen tungu’ si Jesus na ginin as Yu’us Gui’ yan para u hånåo tåtti as Yu’us, i Tata ni esta Ha intrega todu guatu giya Guiya— kahulu’ ginin i sena, ha pula’ i sanhiyung na magagu-ña.  Mañuli’ un tu’åya ya Ha goddi gi sinturå-ña.  Ha nå’yi hånum un palanggåna ya Ha tutuhun fuma’gåsi i adding i mandisipulu-ña ya Ha såsaosåo ni tu’åya gi sinturå-ña.  Intonsis måttu gi as Simon Pedro, ni ilek-ña nu Guiya, “Para Hågu, Asaina, para Un fa’gåsi i addeng-hu?”   Manoppi si Jesus, “Siña ha’ na ti un tungu’ håfa Hu chocho’gui på’gu, låo siempri un kumprendi dispues!”  Manoppi si Pedro, “Ni ngai’an nai Un fa’gåsi i addeng-hu!”  Manoppi si Jesus, “Yanggin ti Hu fa’gåsi i addeng-mu pues tåya’ pattem-mu gi irensiåk-ku.”  Ilek-ña si Simon Pedro nu Guiya, “Asaina, pues ti i addeng-hu ha’ para Un fa’gåsi!  Fa’gåsi lokkui’ i kannai-hu yan i ilu-hu!”  Sinangåni gui’ as Jesus:  “I taotåo ni esta munhåyan umo’mak ti nisisåriu na u fa’gåsi gui’ (fuera di i addeng-ña); esta gui’ sen gasgas, taimanu ha’ hamyu; låo ti todu.”  (I rason na ilek-ña “Ti todu manggåsgas,” sa’ put i Ha tungu’ håyi para u trinaiduti Gui’.)</p>
<p>Dispues di Ha fa’gåsi i adding-ñiha, chuminina ta’lu si Jesus ni magagu-ña sanhiyung ya tuma’lu tåtti gi sagå-ña gi lamasa.  Mansinangåni siha:  “Kåo en kumprendi håfa esti i på’gu ha’ munhåhayan Hu cho’gui nu hamyu?  En a’agang Yu’ Ma’estru yan Saina, ya hunggan mandinanchi hamyu, sa’ ennåo Yu’.  Låo yanggin Hu fa’gåsi adding-miyu—Guåhu ni Ma’estru yan Saina, pues hamyu debidi en fanafa’gasi adding-miyu.  Hu cho’gui esti para bai Hu nå’i hamyu un ihemplu; taimanu ha’ i bidå-hu, debidi en che’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS) I Likåo Påtma</h1>
        <p><strong>Date:</strong> March 22, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus-i-likao-patma-4/<p>
        <p>B</p>
<p>IBANGHELIU                                                                                               Mk 11, 1-10</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai mangguaguaguatu si Jesus yan i mandisipulu-ña para Hirusalen, gi fi’un ‘Bethphage’ yan Bitaniha na songsung manmåttu gi Eksu’ Ulibas.  Ha na’hånåo si Jesus dos na disipulu-ña mofo’na yan esti na tinago’-ña, “Hånåo para i sengsung ni gaigi tunas gi me’nan-miyu, ya gigun humålum hamyu siempri en sedda’ guennåo magogoddi un tatnerun buliku ni tåya’ nai guaha ma’udai. Pila’ ya en kenni’ mågi. Yanggin guaha umåluk nu hamyu, ‘Håfa na en cheche’gui ennåo?’  Sangåni, ‘Ha nisisita i Ma’estru låo siempri Ha nana’lu insigidas.’ “</p>
<p>Intonsis, humånåo i dos, ya masodda’ i tatnerun buliku gi chalan magogoddi gi kantun i trångka.  Mientras mapupula’ i geddi, guaha tumotohgi gi uriya umåluk nu siha, “Håfa hinassun-mimiyu na en pipila’ i tatneru?”</p>
<p>Ma’oppi taimanu ha’ i mansinangåni siha as Jesus, ya mansinetta ha’ siha nu i taotåo.  Makonni’ i tatnerun buliku guatu gi as Jesus ya matåmpi i tatalo’-ña nu i magågun-ñiha, ya ma’udai si Jesus.  Meggai na tåotåo mahutu’ i magågun-ñiha gi chalan, mientras ottru siha machalalapun i råmas siha ni manma’utut gi gualu’.  Atyu siha i manmofo’na yan kuntodu atyu siha i manåtatti mane’essalåo, “U matuna si Yu’us!  U matuna Gui’ ni mamamail’a gi na’an i Saina!  U matuna i rainun i tatå-ta as David ni para u fåttu!  Hosåna giya hululu’.”</p>
<p>I Ibangheliun i Saina.</p>
<p>I Misa</p>
<p>ABC</p>
<p>FINENI’NA NA TINAITAI                                                                           Is 50, 4-7</p>
<p>Un tinaitai ginin i Lepblun i Prufeta as Isaias</p>
<p>ISainaas Yu’us Ha nå’i yu’ un måppla’ na hula’, kosa ki siña hu tungu’ håfa taimanu hu kuentusi i manyayas un palåbra ni siña mampinangun siha. Kada ogga’an Ha baba i talanga-hu kosa ki siña yu’ manhunguk; ya tåya’ nai hu kontra Gui’, tåya’ nai hu bira yu’ tatti. Hu nå’i  i tatalo’-hu para atyu siha i kumastiga yu’, i fasu-hu para atyu siha i bumo’uk i batbås-su; i matå-hu ti hu prutehi gi trumpåda yan matu’la’i.</p>
<p>ISainaas Yu’us i ayudu-hu, put ennåo na ti mamåhlåo yu’; esta hu istapblesi i matå-hu kalang asga’, sa’ hu tungu’ na ti hu mana’mamåhlåo.</p>
<p>I finu’ i Saina.</p>
<p>INEPPIN I SÅTMU                                                   Ps 22, 8-9. l7-l8a. l9-20. 23-24</p>
<p>R.  YU’OS-SU, YU’OS-SU, HÅFA NA UN ABANDONA YU’?</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik yu’; mayengyung i ilun-ñiha kontra guåhu:</p>
<p>“Un angokku iSaina–po’lu ya Guiya un nina’libri;</p>
<p>yanggin guinaiya Håo, po’lu ya Guiya un sinatba.”</p>
<p>INEPPI…..</p>
<p>﻿</p>
<p>Låhyan na ga’lågu maridundedeha yu’;</p>
<p>katdumi na manailayi u magulululumi yu’.</p>
<p>Tatfoi inanglo’-ña i addeng-hu yan i kannai-hu</p>
<p>siña hu tufung todu i te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i inetnun:</p>
<p>“Hamyu ni manma’å’ñåo nu iSaina, tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet ribirensia Gui’!</p>
<p>INEPPI…..</p>
<p>SIGUNDU NA  TINAITAI                                                                Phil  2, 6-11</p>
<p>Un tinaitai ginin i Kattan San Pablo para i taotåo ‘Philippi’</p>
<p>Todu i tiempu gagaigi i naturåt Yu’us giya Guiya, låo ti Ha kunsidera na put ginin i</p>
<p>fuetsån-ña parehu Gui’ yan Yu’us.  Inlugåt, Ha basihan maisa Gui’ ya Ha chuli’ i naturåt</p>
<p>un isklåbu, ya mafañågu Gui’ gi pinarehun i taotåo.  Tåotåo na eståo matungo’-ña, ya put</p>
<p>esti na Ha na’humitdi Gui’, ubidenti Ha aksepta kuntodu i finatai, i finatai gi kilu’us!</p>
<p>Ya put esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha,</p>
<p>kosa ki gi na’án Jesus todu tommu u fandimu gi langit, yan gi tanu’, yan gi papa’ i tanu’,</p>
<p>yan todu hula’ mapruklåma ginin i glorian Yu’us Tata:  SI JESUKRISTO SAINA GUI’!</p>
<p>﻿</p>
<p>I finu’ i Saina.</p>
<p>B</p>
<p>IBANGHELIUMk 14, 1– 15, 47</p>
<p>Betsikulu åntis di i Ibangheliu                     Phil 2, 8-9</p>
<p>Umosgun si Jesus put hita achukka’ asta i finatai,</p>
<p>ya måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i Gui’ un nå’an ni takkilo’ña ki</p>
<p>todu i guaha na nå’an siha.</p>
<p>I Pinadesin i Saina-ta as Jesukristo sigun gi tinigi’ San Marcos</p>
<p>Para u fanmasilebra i Giput Påsgua yan Pån sin Libadura gi dos dihas na tiempu, pues i manmå’gas mamåli’ yan i ma’estrun i Lai matutuhun manmanispiha taimanu para u ma’aresta si Jesus gi traision yan para u mapunu’ Gui’. Låo ilik-ñiha, “Mungnga durånti i giput, sino u fanmumu i taotåo.”</p>
<p>Anai iståba si Jesus giya Bitaniha chumotchochu gi gima’ Simeon i nasarinu, humålum un palåo’an ni mañuñuli’ un tårun alabastra ni mañiñini påopåo ni mafa’tinas ginin i trongkun påopåo. Ha pokka’ i tåru ya ha cho’mi ilun Jesus ni paopåo. Guaha gi entri siha ni manlalålalu’ put i dispitdisiu manggogonggung:   “Håfa puntoñña esti na guaguan dispitdisiu? Siña ha’ mohun mabendi put tres sientus pidåsun salåppi’ ya u fanmanå’i i mamopbli.” Nina’fansen lalålu’ nu guiya.  Låo ilek-ña si Jesus: “Po’lu ha’ gui’. Håfa na en butleleha gui’? Måolik bidå-ña nu Guåhu. I mamopbli todu i tiempu en fanhahamyu ya siña mangeftåo hamyu nu siha maseha ngai’an, låo Guåhu ti para ta fanhihita todu i tiempu. Ha cho’gui håfa nina’siñå-ña.  Anai ha nå’yi påopåo i tataotåo-hu ha pripåpara para i mahafot-ña.  Åmen, bai Hu asigura hamyu, maseha månu gi tanu’ nai masetmunñaihun i Måolik na Nutisia, u masångan esti na bidå-ña para mimoriås-ña”.</p>
<p>Pues si ‘Judas’ Iskarioti, unu gi Dossi, humånåo para i manmå’gas mamåli’ para u intrega si Jesus nu siha. Anai mahunguk håfa sinangån-ña manmaguf ya maprumeti gui’ na u manå’i salåppi’. Ya si ‘Judas’ ha ega’ga’ i mås måolik na manera anai para u intrega si Jesus.</p>
<p>Gi fine’na na ha’ånin Pån Sin Libadura, sigun gi kustumbri anai para u masakrifika i kinilun Påsgua, ilik-ñiha i mandisipulu-ña nu Guiya, “Manu nai malagu’ Håo nai para in pripåra i senan Påsgua para Hågu?”  Ha na’hånåo dos na disipulu-ña yan esti na tinago’-ña: “Hånåo hålum gi siudå ya siempri manasodda’ hamyu yan un tåotåo ni mangingilili tårun hånum.  Dalalaki gui’. Maseha månu na guma’ ni humålum gui’, faisin i gai gima’, ‘Mamamaisin i Ma’estru, månggi i såla anai siña sumena Gui’ yan i mandisipulu-ña ni senan Påsgua?’  Intonsis siempri mamfina’nu’i hamyu un kuåttu gi sanhilu’, dångkulu, guaha tråstis, yan todu areklåo. Guiya esti na lugåt i para en na’listu para hita”. Humånåo i dos disipulu. Anai måttu gi siudå masodda’ todu taimanu ha’ i mansinangåni siha, ya mapripåra i senan Påsgua.</p>
<p>Anai homhum måttu Gui’ yan i Dossi.  Manmatå’chung gi lamasa, ya durånti i sena ilek-ña si Jesus, “Åmen, bai Hu nå’i hamyu ni fino’-hu, ti åpmam unu giya hamyu para u traiduti Yu’, hunggan, unu ni chumotchochu yan Guåhu.”  Nina’fampiniti i mandisipulu ya matutuhun mafaisin Gui’ unu in unu, “Siguru na ti guåhu?”  Ilek-ña,  “Unu gui’ giya hamyu ni Dossi, atyu i humami na dos manotchi gi na’yan.  I Lahin i Taotåo para u hånåo para i finatai-ña sigun gi matugi’ gi Eskritura.  Låo matdisidu atyu na tåotåo i put guiya na matraiduti i Lahin i Taotåo. Måolekña para guiya yanggin ti mafañågu gui’ mohun.”</p>
<p>Durånti i sena mañuli’ pån, Ha bendisi yan Ha ipi’, ya Ha nå’i siha, ilek-ña, “Chili’ esti, Guiya esti i tataotåo-hu.” Taiguennåo ha’ ta’lu Ha chuli’ i kålis, mannå’i gråsia ya mannina’i siha, ya todu manggimin ginin ennao.  Ilek-ña nu siha, “Guiya esti i hagå’-hu, i haga’ i kuntråta, para u machuda’ñaihun put i linahyan.  Åmen, sulemni bai Hu asigura hamyu, ti bai gimin ta’lu binu asta ki Hu gimin i nuebu gi rainun Yu’us!” Dispues di mangånta kantan tinina, manmamokkat guatu gi Eksu’ Ulibas.</p>
<p>Pues ilek-ña si Jesus nu siha, “Siempri mayengyung i hinenggin-miyu nu Guåhu, sa’ ilek-ña i Eskritura, ‘Bai hu añña i pastot ya siempri manmachalapun i kinilu.’  Låo dispues di mana’lå’la’ Yu’ ta’lu, bai Hu fofo’na guatu Galileha åntis di hamyu.” Ilek-ña si Pedro nu Guiya, “Achukka’ todu manmayengyung hinenggin-ñiha, ti bai hu taiguennåo.” Manoppi si Jesus, “Bai sangåni håo, på’gu mismu na puengi åntis di u o’o’ i gåyu dos biåhi, esta siempri un puni Yu’ tres biåhi.” Låo sigi ha’ si Pedro ha ripiti,  “Achukka’ debidi bai hu måtai yan Hågu, ti bai hu puni Håo.” Parehu ha’ todu sinangan-ñiha i mandisipulu.</p>
<p>Manhånåo siha para un lugåt ni mafa’nana’an ‘Gethsemani’. Ilek-ña si Jesus ni mandisipulu-ña, “Fanmatå’chung guini mientras manånayuyut Yu’.”  Gi etmismu tiempu Ha konni’ si Pedro, Santiago, yan Juan, para u fañiha.  Intonsis Ha tutuhun muma’å’ñåo yan chumathinassu.   Ilek-ña nu siha,  “Kana’ ha’ måmatai Yu’ put i mineggai pininiti gi kurason-hu. Fañåga guini ya en fambela.” Humatfe’na ya poddung på’pa’ gi edda’, manånayuyut na yanggin siña linetki Gui’ ni esti na ora. Sigi ha’ di ilek-ña,  “Åbba (O Tåta), gai fuetsa Håo para Un cho’gui todu. Na’suha esti na kålis giya Guåhu. Låo taimanu i malago’-mu, åhi’ ti i malago’-hu.”  Anai tuma’lu tåtti Ha sodda’ siha manmamaigu’. Ilek-ña as Pedro,  “Mamaigu’ håo, Simon? Ti siña håo makmåta ni sikera una ora?  Adahi håo ya fanåyuyut ya cha’-mu matetenta. I ispiritu malagu’ låo i tataotåo ñaba’.” Humånåo tåtti ya Ha tutuhun manåyuyut ta’lu gi mismu palåbra siha.  Mansinedda’ ta’lu un biåhi manmamaigu’ gi finatton-ña tåtti. Ti masungun mababa i matan-ñiha, ni ti matungu’ håfa para u masangåni Gui’.  Ha bira Gui’ ta’lu tåtti mina’ tres biåhi ya mansinangåni siha, “Kåo asta på’gu manmamaigu’ ha’ hamyu yan mandiskåkansa?  Esta nahung!  Måttu esta i ora!  På’gu nai para u matraiduti i Lahin i Taotåo guatu gi kannai i mani’isåo.  Fangahulu’!  Nihi ta fanhånåo!  Esta hihut i para u traiduti Yu’.”</p>
<p>Anai kumuekuentus ha’ Gui’ si Jesus trabiha, umannuk si ‘Judas’, unu gi Dossi, maga’chuchungi ni un linahyan manmañuñuli’ ispåda yan galuti siha; esti siha na tåotåo nina’fanhånåo ni manmå’gas mamåli’, i ma’estrun i Lai, yan i manåmku’.  I traidot ha sangåni siha ni esti na siñåt, ilek-ña, “I taotåo ni hu chiku Guiya ennåo; aresta, ya en kenni’ Gui’, ya en gef guåtdia. Intonsis, humånåo si ‘Judas’ insigidas guatu gi as Jesus ya ha chiku Gui’, ilek-ña,   “Ma’estru!”  Estigi’ nai ma’aresta Gui’.  Unu ni tumotohgi gi uriya ha laknus i sapblen-ña, ha tåga’ ya ha utut i talangan i isklåbun i Mås Må’gas Påli’.  Mangkuinentusi siha as Jesus ya ilek-ña, “Manmåttu hamyu mågi para en aresta Yu’ manmañuñuli’ såpbli yan galuti kalang mohun ladron Yu’.  Kada diha iståba Yu’ gi uriyan-miyu, mama’nåna’gui Yu’ gi uriyan i Templu, låo tåya’ nai en aresta Yu’. Låo esti put i para u makumpli i Eskritura.” Guini nai todu dumingu Gui’ ya manmalågu. Iståba un hoben na låhi ni tumattitiyi Gui’ ni tåya’ tampepe-ña fuera di un pidåsun magågu.  Anai para u ma’aresta ha yuti’ i magågu ya malågu kesnunuda.</p>
<p>Pues makonni’ si Jesus guatu gi Mås Må’gas Påli’, ya todu i manakkilu’ na mamåli’, i manåmku’ yan ma’estrun i Lai manetnun.  Láchagu’ tåtti dinalalalaki Gui’ as Pedro hålum asta i kahida, i gima’ i Mås Må’gas Påli’, ya guennåo nai mañodda’ ta’chong-ña yan i guatdian i Templu ya ha tutuhun muna’maipin maisa gui’ gi guafi.  I manmågas mamåli’ yan interu i ‘Sanhedrin’ mantinani’ manmanispiha testimoniu siha kontra si Jesus ni siña muna’mapunu’ Gui’, låo ti siña manmañodda’ ni unu.  Meggai manmanhula’ ya manguentus dinagi kontra Guiya låo ti manafakcha’ i testimoniun-ñiha.   Put ihemplu, guaha manohgi para u fantistigu ya manmandagi gi testimoniun-ñiha. “In hinguk Gui’ Ha diklåra, ‘Bai Hu yulang esti na Templu ni mafa’tinas ni kannai tåotåo, ya gi entalu’ tres dihas bai Hu kåhat ottru ni ti fina’tinas ni kannai tåotåo.’ ”  Ni ennåo, ti manafakcha’ i testimoniun-ñiha.</p>
<p>I Mås Må’gas Påli’ tumohgi gi me’nan i kotti ya ha tutuhun umabirigua si Jesus, “Kåo tåya’ inippem-mu para esti siha na tåotåo ni manestitigu kontra Hågu?  Låo mamatkilu ha’ si Jesus; ti manoppi.  Inabirigua ta’lu un biåhi ni Mås Må’gas Påli’, “Kåo Hågu i Misihas, i Lahin i Uniku ni Matuna?”  (Intonsis manoppi si Jesus:)  “Hunggan guåhu; ya siempri en liꞌiꞌ i Lahin i Taotåo matåtaꞌchung gi agapa’ i Todu Ha Na’siña mamamaila’ yan i mapagåhis i langit!”  Put esti na ha titik i magagu-ña i Mås Må’gas Påli’ ya ilek-ña, “Håfa mås na tistigu ta nisisita?  Esta en hinguk i chatfinu’.  Håfa sinedda’-miyu?” Interu siha umåluk umisao Gui’: ya debidi u måtai.  Unus kuåntu giya siha matutuhun mato’la’i Gui’, mabendas i matå-ña ya matutuhun madommu’ Gui’ yan ma patmåda Gui’ ni ufisiåt siha ilik-ñiñiha,  “Fama’prufeta!”</p>
<p>Anai iståtaba si Pedro guihi påpa’ gi kahida, unu gi famalåo’an na tentågu’ i Mås Må’gas Påli’ malak guatu.  Anai ha ripåra si Pedro na ha na’mamaipi gui’ ha gof atan ya ilek-ña, “Hågu lokkui’ humahamyu yan si Jesus Nasarenu.”  Låo ha ñiega:  “Ti hu tungu’ håfa ilelek-mu!  Håfa un kekesangan?”  Pues humånåo si Pedro huyung gi trångka. Ennåo na mumentu umo’o’ i gåyu.  I palåo’an na tentågu’ sigi ha’ di inatan gui’ ya ha tutuhun ta’lu sumangåni atyu siha i manotohgi gi uriya, “Esti na tåotåo unu giya siha.”  Låo ha ñiega ta’lu.  Un mumentu maloffan atyu siha i manotohgi gi uriya ilik-ñiha ta’lu as Pedro, “Siguru na unu håo giya siha! Na ti taotåo Galileha håo?” Ha tutuhun chumatfinu’, yan manhula’, “Ni ti hu tungu’ håyi i taotåo ni en sasangan!”  Ennåo na mumentu mahunguk i mina’dos na o’o’ gåyu ya ha hassu si Pedro i sinangan Jesus nu guiya, “Åntis di u o’o’ i gåyu dos biåhi siempri un ñiega Yu’ tres biåhi.” Ya ha tutuhun kumasao.</p>
<p>Gigun ha’ manana i Manmå’gas Mamåli’, yan i manåmku’ yan i ma’estrun i Lai (kumeke’ilekña, interu i Sanhedrin), manakumfotma ni planun-niha. Maggodi si Jesus, ya makonni’ Gui’, ma’intrega Gui’ guatu gi as Pilåto.  Inabirigua Gui’ as Pilåto, “Kåo Hågu i rai i Hudihos siha?”  Manoppi si Jesus, “Hågu sumåsangan.”  Mientras tåntu, i Manmå’gas Mamåli’ ma’akusa meggai kontra Guiya.  Inabirigua Gui’ ta’lu as Pilåto, “Siguru na tåya’ inippem-mu?  Atan ha’ kuåntu na finaila’ masosokni Håo.”  Låo nina’sen manman si Pilåto sa’ ti manoppi ta’lu si Jesus.</p>
<p>Gi tiempun guput kustumbreñ-ña si Pilåto sumuttåyi i taotåo siha un presuneru–maseha håyi malagu’-ñiha.  Iståba guennåo un presuneru ni na’ån-ña si ‘Barabbas’ ni mapresu yan atyu siha i manmumu sa’ manmamunu’ anai mamplaitu.  Anai manmåttu guatu i linahyan para u maputfiha i minalagu’-ñiha na si Pilåto u onra i kustumbri, ha faisin siha, “Kåo manmalagu’ hamyu na bai hu sottåyi hamyu ni rai i Hudihos siha?”  Ha gof tungu’ ha’ si Pilåto na put embidiu na ma’intrega si Jesus ni Manmå’gas Mamåli’ guatu giya guiya.  Mientras tåntu i Manmå’gas Mamåli’ mana’fanimperåo i linahyan para u sotta si ‘Barabbas’ inlugåt di si Jesus.  Mamfinaisin siha ta’lu as Pilåto, “Håfa yu’ para bai hu cho’gui ni taotåo ni en a’agang rai i Hudihos siha?” Manessalåo tåtti, “Klåba Gui’!”  Mamfinaisen siha as Pilåto, “Sa’ håfa?  Håfa na tailayi Ha kumiti?”   Manessalåo ha’ mås a’gang, “Klåba Gui’!  Intonsis si Pilåto, ni malagu’ numa’fanmaguf i linahyan, ha sottåyi siha as ‘Barabbas’, ya dispues di ha na’masåolak si Jesus, ha intrega siha para u ma klåba.</p>
<p>I sindålu siha makonni’ si Jesus para i hattalum guihi na lugåt, ni ma’å’agang ‘praetorium’; ya gi mismu tiempu mana’fanetnun i sindålu.  Mana’minagågu Gui’ kulot lila, dispues manmanufuk kuronan låktus ya mapo’lu gi ilu’-ña.  Matutuhun masaluda Gui’, “Biba!  Rai i ManHudihos siha!” Ya sigi ha’ di ma’åddak i ilu-ña ni pi’åo ya mato’la’i Gui’, manguttitisisiha gi me’na-ña kadu’ maribirerensia Gui’.  Anai munhåyan mabutleha Gui’, mapula’ i magågun lila, ya mana’minagågu ni magagu-ña mismu, ya makonni’ Gui’ huyung para u maklåba.  Un låhi ni na’ån-ña si Simon Sirenehu, i tatan ‘Alexander’ yan ‘Rufus’, iståba na kåkakalum ginin i gualu’, ma’afuetsa gui’ para u kåtga i kilu’us.</p>
<p>Makonni’ si Jesus para un lugåt ni ma’å’agang ‘Golgotha’ (ni kumeke’ilekña Sagan “Kalabera”), machagi para u mana’gimin binu ni mana’dañña’ yan lala’it, låo ti malagu’ gumimin.  Dispues maklåba gi kilu’us ya madibidi i magagu-ña madiga entri siha håfa para u machuli’.  Kåsi ennao i alas nuebi gi egga’an anai ma’atåni Gui’.  I matugi’ na ma’akuså-ña, “I Rai i Hudihos siha.”   Maklåba yan Guiya dos na Ensurektus, unu gi agapa’-ña yan unu gi akaggueñ-ña.  [Matugi’ gi Eskritura, ‘Mapolu’ Gui’ kumu unu gi manailayi.]</p>
<p>I taotåo siha ni manmaloloffan ma’insusutta Gui’, mayeyengyung i ilun-ñiha ya ilik-ñiñiha, “Ai adai!  Intonsis na para Un yulang i Templu ya para Un håtsa di nuebu gi entalu’ i tres dihas!  Na’libri Håo på’gu ya un tunuk ginin i kilu’us!”  I Manmå’gas Mamåli’ yan i ma’estrun i Lai mañåonåo lokkui’ manmambutleha, “Ha na’fanlibri ottru tåotåo siha låo ti siña Ha na’librin maisa Gui’!   Po’lu i ‘Misihas,’ i ‘Rai Israhet,’ ya u tunuk påpa’ ginin i kilu’us på’gugu ha’ kosa ki bai in li’i’ ya bai in fanmanhonggi nu Guiya!  I dos låhi ni maklåba gi kilu’us yan Guiya mambutleleha lokkui’.</p>
<p>Gi talu’åni, måttu un dångkulun hinemhum gi tanu’ ya dinira asta alas tres dispues di talu’åni.  Ennåo na umessalåo a’gang si Jesus, “Eloi, Eloi, lema sabachthani?”  Ni kumeke’ilekña,  “Yu’os-su, Yu’os-su, håfa na Un abandona Yu’?”  Unus kuåntu ni manotohgi gi uriya ni humunguk Gui’ ilik-ñiha, “Ekkunguk!  Ha å’agang si Elias” Guaha malågu, ya ha supuk i ispongha gi ma’aksum na binu ya ha sa’hang gi puntan pi’åo para u na’gimin Gui’. Ilek-ña i taotåo, “Maila’ på’gu ya ta li’i’ kåo u fåttu si Elias para u nina’tunuk Gui’ påpa’.”</p>
<p>Pues umessalåo a’gang si Jesus ya humågung ni uttimu.</p>
<p>Ta fandimu.</p>
<p>Ennåo na mumentu matitik talu’ i kuttinan i santuåriu desdi iya hululu’ asta iya påpapa’.  I ma’gas sindålu ni tumotohgi guennåo gumuåguatdia, anai ha li’i’ i manera nai måtai Gui’, ilek-ña, “Klåru na esti na tåotåo Lahin Yu’us Gui’!”  Guåha lokkui’ famalåo’an manmana’atan ginin i latchagu’. Gi entri siha iståba si Maria Magdalena, si Maria i nanan Santiago i lahobin yan si Jose, yan si Salome.  Esti siha na famalåo’an matattiyi si Jesus anai iståba Gui’ giya Galileha ya ma’asisti Gui’. Meggai lokkui’ pumalu siha ni manchahanåo hulu’ para Hirusalen yan Guiya.</p>
<p>Anai hohomhum esta (era i Ha’anin Priparasion, esdisit, i bihilian ‘Sabbath’) måttu si Jose i taotåo ‘Arimathea’, un distinggidu na membrun i ‘Sanhedrin’. Unu gui’ ni numanangga i rainun Yu’us. Ha atotga humånåo para u ali’i’ yan si Pilåto, ya pinalålala para u gågåo i tataotåo Jesus.  Nina’manman si Pilåto put i chaddik finatai-ña si Jesus. Ha na’ma’ågang i ma’gas sindålu ya ha faisin kåo esta måtai si Jesus.  Anai ha tungu’ na esta måtai ha intrega si Jose ni tataotåo.  Dispues mamåhan si Jose magågu, ya ha na’tunuk i tataotåo, ha balutan, ya ha po’lu gi naftan ni maguadduk ginin i atchu’. Put lusuttimu ha na’galilik guatu gi intråda un åtchu’.  Mientras tåntu si Maria Magdalena yan si Maria i nanan Jose magof ripåra månu nai mahåfut Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> March 16, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma-7/<p>
        <p>FINENI’NA NA TINAITAI                                                                           Jer 31, 31-34</p>
<p>Un tinaitai ginin i Lepblun i Prufeta as ‘Jeremiah’</p>
<p>Ilek-ña iSaina, manmamamaila’ i ha’åni, anai para bai Hu fama’tinas un nuebu na kuntråta yan i gima’ Israhet yan Huda.  Ti u parehu yan i kuntråta ni Hu fa’tinas yan i tatan-ñiha siha gi ha’åni anai Hu pipit siha ginin i tanu’ Ihipto; sa’ mayulang i kuntratå-hu, ya debidi bai na’annuk na Guåhu i ma’gas-ñiha, ilek-ña iSaina. Låo guiya esti na kuntråta ni bai Hu fa’tinas yan i gima’ Israhet dispues di atyu siha na ha’åni, ilek-ña iSaina. Bai Hu po’lu i tinago’-hu gi sanhalum-ñiha, ya bai Hu tugi’ gi kurason-ñiha; Guåhu para Yu’us-ñiha, ya siha para tåotåo-hu.  Ti nisisåriu esta na u mafa’nå’gui i amigun-ñiha yan i parientis-ñiha taimanu para u matungu’ iSaina.  Ilek-ña iSaina, desdi i mås takpapa’ asta i mås takkilu’, todu u matungu’ Yu’, sa’ bai asi’i i baba na bidan-ñiha siha yan ti bai Hu hassu esta i isao-ñiha.</p>
<p>I finu’ i Saina.</p>
<p>INEPPIN I SÅTMU                                                               Ps 51, 3-4. 12-13. 14-15</p>
<p>R.  (12)  O YU’US, FA’TINAS UN GÅSGAS NA KURASON GIYA GUÅHU.</p>
<p>Gai ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu;</p>
<p>na’gåsgas yu’ ginin i linachi-hu.</p>
<p>INEPPI….</p>
<p>﻿</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå-mu,</p>
<p>pat sino Un åmut yu’ ni santus na espiritu-mu.</p>
<p>INEPPI….</p>
<p>﻿</p>
<p>﻿﻿ Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u mabira siha i mani’ísao guatu giya Hågu.</p>
<p>INEPPI….</p>
<p>SIGUNDU NA TINAITAI                                                                             Heb 5, 7-9</p>
<p>Un tinaitai ginin i Katta para i Hibrehu siha</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai. Ya put i humitdi yan dibotu Gui’, hininguk Gui’ as Yu’us. Låo maseha Lahin Yu’us Gui’, umetyak manosgi ginin i pinadisi-ña. Anai mafa’tinas Gui’ kumu i mås prifektu, humuyung Gui’ mama’ i hali’ i taihinekkuk na satbasion para atyu siha i umosgi Gui’.</p>
<p>I finu’ i Saina.</p>
<p>﻿</p>
<p>IBANGHELIU                                                                                   Jn 12, 20-33</p>
<p>(Todu)             Umatuna Håo, Asaina Jesukristo, Rai i taihinekkuk na gloria!</p>
<p>(Tetcha)Ilek-ña i Saina, yanggin un setbi Yu’, pues dalalaki Yu’;</p>
<p>ya amånu nai gaigi Yu’, u fanggaigi lokkui’ i tentago’-hu.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Unus kuåntu na tåotåo ‘Greece’ manhånåo para Hirusalen para u fanmanadora gi giput Påsgua. Manmalak guatu gi as Felipe, ni ginin ‘Bethsaida’ giya Galileha, ya mafaisin Gui’ ni esti na kuestion: “Siñot, manmalagu’ ham lumi’i’ si Jesus.”  Humånåo si Felipe para u sangåni si Andres; pues intonsis si Felipe yan Andres humånåo para u masangåni si Jesus. Manineppi siha as Jesus:  “Måttu esta i ora para u ma’onra i Lahin i Taotåo.  Åmen, åmen, bai Hu asigura hamyu ni minagåhit, na solu poddung ya måtai i grånun trigu gi hilu’ tånu’, pues grånun tritrigu ha’.  Låo yanggin måtai, manonokcha’ meppa’.  I taotåo ni gumuaiya i lina’lå’-ña, ha na’falingu siempri, låo i taotåo ni chumatli’i’ i lina’lå’-ña guini gi tanu’ siempri ha såtba para i taihinekkuk na lina’la’.  Yanggin guaha malagu’ sumetbi Yu’, sotta ya u tattiyi Yu’; amånu nai gaigi Yu’, siempri manggaigi guennåo i tentågo’-hu.  Håyi sumetbi Yu’, siempri inenra ni Tata.</p>
<p>Gái atburotu på’gu i anti-hu, låo håfa para bai Hu sångan– Tåta, na’såfu Yu’ ginin esti na ora?</p>
<p>Låo put esti na måttu Yu’ guini na ora.  Tåta, onra i na’ån-mu!”  Pues hongga un bos ginin i langit: “Esta Hu onra, ya bai Hu onra ha’ ta’lu.” Anai mahunguk i bos ni linahyan ni manotohgi gi uriya, ilik-ñiha na huhulu. Ottru siha umåluk na “Kuinentutusi Gui’ ni un ånghit.”</p>
<p>Manoppi si Jesus, “Atyu na bos ti måttu put Guåhu, sino ki para hamyu.  “På’gu nai måttu i huisiu gi hilu’ esti na tånu’, på’gu na u madulalak i prinsipin esti na tånu’, ya Guåhu– yanggin mahåtsa Yu’ hulu’ ginin i tanu’– bai Hu rikohi todu i taotåo siha giya Guåhu.”</p>
<p>(Esti na sinangån-ña Ha indika håfa na klåsi para finatai-ña.)</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> March 8, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-7/<p>
        <p>FINENIʹNA NA TINAITAI                                                               2 Chr 36, 14-16. 19-23</p>
<p>Un tinaitai ginin i sigundu na Lepblun ‘Chronicles’</p>
<p>Todu i prinsipi siha giya Hudah, i mamåli’ yan i taotåo siha mana’atattiyi i ti mamfiniet-ñiha, ya machocho’gui manna’mamahlåo na fina’tinas ni ma’etyak ginin ottru nasion siha yan machocho’gui mansakrilehiu na fina’tinas gi halum i templun iSainani Ha kunsågra giya Hirusalen.</p>
<p>Tåftaf yan sessu iSaina, i Yi’us i tatan-ñiha, Ha na’hånåo i tentago’-ña siha guatu giya siha, sa’ gai ma’asi’ Gui’ nu i taotåo-ña yan i gimå’-ña.  Låo mabutleha i tentågu’ Yu’us siha, madispresia i finu’-ñiha, ya mafa’chalik i prufeta siha, asta ki sen lalalu’ siYu’usnu i taotåo-ña ya tåya’ rimediu.  Put lusuttimu, masonggi i Gima’Yu’us ni maninimigun-ñiha, mayulang påpa’ i kellat Hirusalen, masonggi todu i palåsyu, yan manmayulang todu i kosas siha.  Atyu siha i maniskåpa ginin i ispåda manmakonni’ kumu prisuneru para ‘Babylon’, ya guennåo nai manmafa’tentågo’-ña yan tentågu’ i famagu’on-ña asta ki mumetgut na nasion i rainun Persia.  Manmasusedi todu esti siha put i para u makumpli i finu’ i Saina ni ha sångan si Jeremiah:  “Asta ki makumpli i diskånsun ‘sabath’ guini na tånu’, asta ki maloffan sitenta åñus, u makumpli i ‘sabath’ durånti i mayulång-ña.”</p>
<p>Gi primet såkkan anai si Cyrus rai giya Persia, put i para u makumpli i finu’ iSainani ha sångan si Jeremiah, iSainaHa ina i hinassun Cyrus i rai iya Persia para u pruklåma esti gi finu’ påchut yan tinigi’ gi todu i rainon-ña:  “Ilek-ña si Cyrus, rai iya Persia:  ‘ISaina, i Yi’us i langit Ha nå’i yu’ ni todu i rainun tånu’, yan Ha ingkåtga yu’ lokkui’ para bai hatsåyi Gui’ un guma’ giya Hirusalen, ni gaigi giya Huda.  Ennåo mina’, maseha håyi giya hamyu ni såsaonåo gi taotåo-ña, u hånåo hulu’, ya puedi u siha yan i Yi’os-ña!’ “</p>
<p>I finu’ i Saina.</p>
<p>INEPPIN I SÅTMU                                                                           Ps 137, 1-2. 3. 4-5. 6</p>
<p>R.  (6)      PO’LU YA U SILENSIU I HILA’-HU,</p>
<p>YANGGIN MALEFFA YU’ NU HÅGU!</p>
<p>Gi uriyan i Sadduk ‘Babylón’</p>
<p>manmatå’chung ham mampininiti yan mangakasåo</p>
<p>anai in hassu iya Sion.</p>
<p>Gi trongkun ‘poplars’</p>
<p>i kana’ i dandan-måmi.</p>
<p>INEPPI….</p>
<p>Guihi nai i gumånna ham ha gågåo ham</p>
<p>ni palåbran i kanta;</p>
<p>I kumastiga ham, para in kantåyi siha ná’maguf:</p>
<p>“Kantåyi ham kantan Sion!”</p>
<p>INEPPI….</p>
<p>Låo taimanu para in kanta i kantan iSaina</p>
<p>gi istrangheru na tånu’?</p>
<p>Yanggin maleffa yu’ nu hågu, Hirusalen,</p>
<p>puedi u måtai i agapa’ na kannai-hu.</p>
<p>INEPPI….</p>
<p>﻿</p>
<p>﻿Puedi u chettun i hila’-hu gi paladat-tu</p>
<p>yanggin maleffa yu’ nu Hågu,</p>
<p>Yanggin ti hu tuna iya Hirusalen</p>
<p>yan todu i minagof-fu.</p>
<p>INEPPI….</p>
<p>SIGUNDU NA TINAITAI                                                                             Eph 2, 4-10</p>
<p>Un tinaitai ginin i Kattan San Pablo para i taotåo ‘Ephesus’</p>
<p>Hafañe’lus:</p>
<p>Låo abundånsia i mina’åsi’ Yu’us, yan metgut i ginifli’e’-ña nu hita, ya put ennåo na achukka’ anai maniståba hit manmåtai gi espirituhåt sa’ put i ti manmanosgi hit, Ha na’fanlå’la’ hit ta’lu yan i Kristo. Ginin i gråsian Yu’us na mana’fansåfu hamyu. Put i mandaña’-ta yan i Kristo Jesus na Ha kåhat hit si Yu’us hulu’ yan Guiya para ta fanmanggubetna yan Guiya gi linangitan na tånu’. Ha cho’gui esti put i para u na’mali’i’ gi todu i manmamamaila’ na tiempu i na’manman na minetgut i grasiå-ña gi guinaiya ni Ha fanu’i hit gi Kristo Jesus. Put i gråsian Yu’us na mana’fanlibri hamyu ginin i hinenggin-miyu. Åhi’, ti put i che’chu’-miyu, låo ginin i rigålun Yu’us, kosa ki tåya’ u banidosu put esti. Si Yu’us fuma’tinas hit taimanu i naturåt-ta på’gu, ya anai manunu hit yan si Jesukristo Ha fa’tinas hit para atyu na klåsin lina’la’ i chumocho’gui i maolik, ni esta Ha pripåra hit para ta cho’gui.</p>
<p>I finu’ i Saina.</p>
<p>IBANGHELIU                                                                                               Jn 3, 14-21</p>
<p>(Todus)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Si Yu’us Ha sen guaiya i tanu’, Ha nå’i hit ni uniku na Lahi-ña,</p>
<p>kosa ki todu i manmanhonggi giya Guiya u fanggai taihinekkuk na lina’la’.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus as Nicodemus:</p>
<p>“Taimanu ha’ anai si Moises ha kåhat hulu’ i bronsi na buttun kulepbla gi haligi gi</p>
<p>disiettu, taiguennåo ha’ lokkui’ i Lahin i Taotåo debidi u makåhat hulu’, kosa ki todu</p>
<p>atyu siha i manmanhonggi u fanlå’la’ taihinekkuk.</p>
<p>Sa’ put Ha sen guaiya si Yu’us i tanu’ na Ha intrega i uniku na Lahi-ña, kosa ki atyu</p>
<p>i manhonggi giya Guiya ti u måtai, inlugåt para u lå’la’ taihinekkuk.  Ti Ha na’hånåo</p>
<p>si Yu’us i Lahi-ña para i tanu’ para u kundena i tanu’, sino ki  para u masåtba ginin</p>
<p>Guiya.  Maseha håyi ni manhonggi gi Lahi-ña ti u ma kundena, låo maseha håyi ni</p>
<p>ti manhonggi pues esta gui’ munhåyan makundena, sa’ put i ti manhonggi gui’ gi uniku</p>
<p>na Lahin Yu’us.   Estigi’ i sintensian kundenasion:  måttu esta i inina gi tånu’, låo i</p>
<p>taotåo siha ga’on-ñiha i hinemhum ki i inina, sa’ manailayi bidan-ñiñiha.  Sa’ atyu i</p>
<p>chumocho’gui i tailayi ha chatli’i’ i inina; ya ti u fåttu guatu gi inina, sa’ ma’å’ñåo na u</p>
<p>annuk i tailayin bidå-ña.  Låo håyi chumocho’gui i minagåhit måfattu gui’ gi inina,</p>
<p>kosa ki siña i inina u nina’annuk na ha cho’gui i che’cho’-ña siha sa’ ubidiente gui’ as</p>
<p>Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN KUARESMA</h1>
        <p><strong>Date:</strong> March 3, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-kuaresma-7/<p>
        <p>FINENI’NA NA TINAITAI                                                                           Ex 20, 1-17</p>
<p>Un tinaitai ginin i Lepblun Exodus</p>
<p>Dispues si Yu’us Ha prisenta esti siha na tinagu’:</p>
<p>“Guåhu, iSaina, Guåhu Yu’us-miyu, i kumonni’ hamyu ginin i tanu’ Ihiptu, i lugåt anai manisklåbu hamyu. Mungnga na u guaha yu’us-miyu fuera di Guåhu. Mungnga na u guaha mama’tinas buttu para hamyu gi fotman maseha håyi guihi hulu’ gi langit osino guini påpa’ gi tanu’ osino gi halum hånum gi papa’ i tanu’; mungnga na u guaha mañaluda gi me’nan-ñiha patsino u fanmanadora. Sa’ Guåhu, iSaina, i Yi’us-miyu, ti bai sedi para en adora ottru yu’us, Hu kastitiga i famagu’un put i isao tatan-ñiha ni chumatli’i Yu’, påpa’ asta i mina’tres yan mina’kuåttru na hinerasion; låo Hu na’fåfattu mina’åsi’ påpa’ asta i mina’mit na hinerasion, gi famagu’un atyu siha i gumofli’i’ yu’ yan makukumpli i tinago’-hu.</p>
<p>Mungnga na u guaha umusa i na’an iSaina, i Yi’us-miyu, sin nisisidåt. Sa’ iSainati u letki kumastiga håyi ni umusa i na’ån-ña sin nisisidåt.</p>
<p>Gof adahi ya en kimpli i ‘sabbath’ na ha’åni. Sais dihas para en fanmacho’chu’ yan para en che’gui i che’chu’-miyu, låo i mina’sietti dihas i ‘sabbath’ iSaina, i Yi’us-miyu. Tåya’ cho’chu’ para u macho’gui ni hamyu, osino i famagu’on-miyu, pat sino i lalåhi pat famalåo’an na isklåbun-miyu, osino i ga’ga’, pat sino i taotåo hiyung ni mañåsaga yan hamyu. Sais dihas dinira iSainapara u fa’tinas i langit yan i tanu’, i tasi yan i manggaigi guennåo; låo gi mina’sietti dihas dumiskånsa. Put ennåo na iSainaHa bendisi i ‘sabbath’ na ha’åni yan Ha na’såntus.</p>
<p>Onra si tatå-mu yan si nanå-mu, ya u anåkku’ i lina’la’-miyu gi tanu’ ni iSaina, i Yi’us-miyu, manninana’i hamyu. Cha’-mu famumunu’. Cha’-mu umadutteteriu. Cha’-mu fañåñakki. Cha’-mu fañeknanani mandagi gi tiguång-mu. Cha’-mu malalagu’ ni iyun i tiguång-mu. Cha’-mu malalagu’ ni ásaguan i tiguång-mu, pat sino i isklabu-ña låhi pat palåo’an, osino i ga’-ña toru pat buliku, pat maseha håfa na guinaha-ña.”</p>
<p>I finu’ i Saina.</p>
<p>INEPPIN I SÅTMU                                                                           Ps 19, 8. 9. 10. 11</p>
<p>R.  (Jn 6, 68c)    ASAINA, GAIGI GIYA HÅGU I FINIHU’ I</p>
<p>TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansensiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason.</p>
<p>Klåru i minandan iSaina,</p>
<p>Ha na’lele’an i áttaduk.</p>
<p>INEPPI…..</p>
<p>Gåsgas i mina’å’ñåo giSaina,</p>
<p>ya mesngun para todu i tiempu.</p>
<p>I etdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat pat i miet</p>
<p>osino i tihu’ ginin i chenchun.</p>
<p>INEPPI…..</p>
<p>SIGUNDU NA TINAITAI                                                                             1 Cor 1, 22-25</p>
<p>Un tinaitai ginin i Kattan San Pablo para i taotåo Corinth</p>
<p>Hafañe’lus:</p>
<p>I ManHudihos siha manmalagu’ manmanli’i’ milågru para prueba, ya i ‘Greek’ siha manmanaliligåo tinemtum. Para hita, ta pruklålama i maklåba na Kristo, un minsåhi esti na na’massa’ para i ManHudihos siha yan babarihas para i MamPagånu; låo para atyu siha i maninagang as Yu’us, kuntodu i ManHudihos yan i MamPagånu, esti na minsåhi era i Kristo, Guiya i minetgut yan i tinemtum Yu’us. Atyu i siña ta åluk na babarihas para si Yu’us, mås takkilu’ na tinemtum ennåo ki i tinemtum tåotåo, ya atyu i siña ta åluk na niñaba’ gi as Yu’us, mås metgut ennåo ki i minetgut i taotåo.</p>
<p>I finu’ i Saina.</p>
<p>IBANGHELIU                                                                                               Jn 2, 13-25</p>
<p>(Todu)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Put i Ha gof guaiya si Yu’us i tanu’, Ha nå’i hit ni uniku na Lahi-ña,</p>
<p>kosa ki todu i manmanhonggi giya Guiya u fanggai taihinekkuk na lina’la’.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Anai humihihut i giput Påsguan i ManHudihos, humånåo hulu’ si Jesus para Hirusalen. Ha sodda’ i taotåo siha gi templu manmambebendi nubiyu, kinilu, yan påharu, ya i pumalu siha manmatåtachung manmanulalaika salåppi’. Mama’tinas kuåtta ni tali ya Ha dulalak huyung ginin i templu i taotåo siha, i kinilu yan kuntodu i nubiyu’, ya Ha na’fanåtlibis i lamasan atyu siha i manmanulalaika salåppi’, ya Ha chalapun i sensiyun-ñiha. Ha sangåni atyu siha i manmambebendi påharu: “Fanhuyung ginin esti! Båsta mafa’metkåo i gima’ Tatå-hu!” I mandisipulu-ña mahassu i finu’ i Eskritura: “Ha sosonggi Yu’ i dibusion-hu para i gimå’-mu.”</p>
<p>Put esti na manmanoppi i ManHudihos siha, “Håfa na siñåt siña Un fa’nu’i ham na ma’åoturisa Håo para Un cho’gui esti siha?”</p>
<p>Manoppi si Jesus, “Bai Hu yulang esti na templu, ya bai Hu håtsa ta’lu gi mina’tres dihas.”</p>
<p>Manmanoppi siha, “Dinira esti na templu kuarentaisais åñus para u mahåtsa, ya Hågu para Un håtsa gi tres dihas?”</p>
<p>Gi magåhit kumuekuentus Gui’ put i templun i tataotåo-ña. Asta ki mana’lå’la’ ta’lu si Jesus ginin i finatai nai mahassu ni mandisipulu-ña na Ha sångan esti, ya manmanhonggi gi Eskritura yan i palåbras ni Ha sångan.</p>
<p>Anai iståba Gui’ giya Hirusalen durånti i giput Påsgua, meggai manmanhonggi gi na’ån-ña sa’ mali’i’ i siñåt siha ni Ha cho’cho’gui. Låo mantiningu’ todu siha as Jesus ya ti maninangokku nu Guiya. Ti Ha nisisita ottru tåotåo para u sinangåni put siha, sa’ Ha gof tungu’ håfa gaigi gi kurason-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN KUARESMA</h1>
        <p><strong>Date:</strong> February 23, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-8/<p>
        <p>FINENI’NA NA TINAITAI                                                    Gen 22, 1-2. 9a. 10-13. 15-18</p>
<p>Un tinaitai ginin i Lepblun Genesis</p>
<p>Chinagi si Abrahan as Yu’us.  Ha ågang gui’ ya ilek-ña, “Abrahan!”  Manoppi si Abrahan, “Listu yu’!”  Dispues ilek-ña si Yu’us:  “Konni’ i uniku na lahi-mu ni un guaiya ya en hanåo para iya Moriah na tånu’.  Guennåo nai un ufresi gui’ kumu masosonggi na inifresi gi hilu’ un oksu’ ni para bai tanchu’i’ håo.</p>
<p>Anai måttu siha gi lugåt ni mansinangåni as Yu’us, mama’tinas si Abrahan un åttat ya ha arekla i hayu gi sanhilu’.  Dispues ha istira i kannai-ña ya ha chuli’ i se’si’ para u punu’ i lahi-ña.  Låo inagang gui’ ni tentågu’ i Saina ginin i langit, “Abrahan, Abrahan!”  Manoppi si Abrahan, “Estigi’ yu’, Asaina”.  Manoppi i tentågu’, “Cha’-mu na’fåfattu i kannai-mu gi patgun.  Cha’-mu cheche’gui ni håfa giya guiya.  På’gu nai Hu tungu’ na dångkulu dibusion-mu as Yu’us, sa’ ti un chatagui Yu’ ni un guaiya na lahi-mu mismu.”  Anai ha atan si Abrahan i uriyå-ña, ha li’i’ un låhi na kinilu ni gågaddun kanghilong-ña gi råmas.  Intonsis humånåo ya ha konni’ i kinilu ya ha songgi kumu masosonggi na inifresi inlugåt di i lahi-ña.</p>
<p>Inagang ta’lu si Abrahan ni tentågu’ iSainaginin i langit ya ilek-ña:  “Ilek-ña iSaina, bai  fanhula giya guåhu mismu, na yåki taiguennåo bidå-mu na ti un chatagui Yu’ ni un guaiya na lahi-mu, bai Hu na’misin i bendision-hu nu hågu ya bai Hu na’låhyan i disindensiåm-mu kalang i istreyas gi langit yan i inai gi kantun tåsi; i disindensiåm-mu u magånna i trangkan i inimigun-ñiha siha, ya todu i nasion siha gi tanu’ u masodda’ bendision gi disindensiåm-mu—todu esti siha sa’ put i un osgi i tinago’-hu.”</p>
<p>I finu’ i Saina.</p>
<p>INEPPIN I SÅTMU                                                               Ps 116, 10. 15. 16-17. 18-19</p>
<p>R.  (Ps 116, 9)  BAI HU FAMOKKAT GI ME’NAN I SAINA,</p>
<p>GI TANU’ I MANLÅLA’LA’.</p>
<p>Ti pumåra yu’ manhonggi, achukka’ anai ilek-ku,</p>
<p>“Mampus bula pinadisi-hu!”</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>INEPPI…..</p>
<p>Asaina,guåhu i tentago’-mu,</p>
<p>i tentago’-mu, i patgun i tentago’-mu;</p>
<p>Hågu sumåtba yu’ ginin i finatai.</p>
<p>Bai hu fanufresi sakrifisiun agradesimentu</p>
<p>ya bai hu ågang i na’an iSaina.</p>
<p>INEPPI…..</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>Gi santuåriu gi Templom-muAsaina,</p>
<p>Giya Hirusalen.</p>
<p>INEPPI…..</p>
<p>SIGUNDU NA TINAITAIRom 8, 31b-34</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Yanggin manhihita yan si Yu’us, håyi siña kumontra hit?  Siguru na ti u kontra hit si Yu’us sa’ Guiya ti Ha chatagui hit ni mismu Lahi-ña, låo Ha ufresi Gui’ para hita todus!  Ombris Ha nå’i hit ni Lahi-ña–pues kåo ti para u nå’i hit ni todu i malago’-ta?</p>
<p>Håyi para u akusa i inatyik Yu’us na tåotåo siha?  Si Yu’us mismu Ha diklåra na ti manisåo siha! Pues håyi para u fangkinindena siha?  Ti i Kristo Jesus ni måtai, osino lumå’la’ ta’lu ginin i finatai ya gaigi Gui’ på’gu gi agapa’ na bandan Yu’us, manånayuyut Gui’ put hita!</p>
<p>I finu’ i Saina.</p>
<p>IBANGHELIU                                                                                               Mk  9, 2-10</p>
<p>(Todus)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Mahunguk i bos i Tata ginin i ma’lak na mapagåhis:</p>
<p>Estigi’ i Hu guaiya na Lahi-hu; ékkunguk Gui’.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha konni’ si Jesus si Pedro, si Santiago yan si Juan mañisiha ha’ ya manhånåo hulu’ gi un takkilu’ na oksu’. Matulaika figurå-ña gi me’nan-ñiha, ya i magagu-ña låmlam a’pakå’ña–mås ki håfa na klåsin fina’gåsi.  Umannuk si Elias sumisiha yan si Moises; mangumbetsasiosion yan si Jesus.  Intonsis si Pedro ha kuentusi si Jesus, “Ma’estru, i na minaolik na manggaigi hit guini. Nihi ya ta fanmanhåtsa palapåla guini na lugåt, unu para Hågu, unu para si Moises, yan unu para si Elias.”  Ti ha gof tungu’ håfa ha såsangan, sa’ interu siha nina’fansen luhan.  Måttu un mapagåhis ya mantinampi siha, ya un bos ginin i mapagåhis ilek-ña, “Guiya esti i Lahi-hu, i Hu gofli’i’.  Ekkunguk Gui’.” Gigun ma’atan i uriyan-ñiha tåya’ lini’i’-ñiha–si Jesus ha’.</p>
<p>Anai manototunnuk ginin i eksu’, Ha gof ingkåtga siha na cha’-ñiha fane’esangåni ni håyi håfa lini’i’-ñiha asta ki lumå’la’ ta’lu i Lahin i Taotåo ginin i finatai. Makumpli esti na sinangån-ña, mientras sigi ha’ di madiskuti håfa kumeke’ilekña, “lina’la’ ta’lu ginin i finatai”.</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> February 15, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma-8/<p>
        <p>FINENI’NA NA TINAITAI                                                                           Gn 9, 8-15</p>
<p>Un tinaitai ginin i Lepblun Genesis</p>
<p>Ilek-ña si Yu’us as Noah yan i lalahi-ña siha ni mañisiha:  “Atan ha’, sa’ Hu istapblelesi i kuntratå-hu para hamyu yan i tinattin-miyu dispues di hamyu yan kuntodu para i manlåla’la’ na fina’tinas siha ni iståba manhahamyu:  todu i påharu siha, yan todu i klåsin gå’ga’ siha ni manmånsu yan manmachålik ni iståba manhahamyu ni manhuyung ginin i åtka.  Bai Hu istapblesi i kuntratå-hu yan hamyu, na ni nungka ta’lu na u fandinistrosa ni hanum i dilubiu todu i fina’tinas na tåtaotåo; ti u fåttu ta’lu ottru dilubiu para u yinamak i tanu’.”  Ha åomenta si Yu’us ya ilek-ña:  “I siñåt ni Hu nåna’i para todu i manmamamaila’ na tiempu, put i kuntratå-hu yan hamyu yan todu i manlåla’l’a na fina’tinas ni manhahamyu:  bai Hu pega i isa gi mapagåhis para u annuk kumu un siñåt put i kuntratå-hu yan i tanu’.  Yanggin Hu na’fåttu i mapagåhis gi hilu’ i tanu’, ya umannuk i isa gi mapagåhis, Guåhu bai Hu hahassu i kuntråta ni Hu fa’tinas yan hamyu yan todu i manlåla’la’ na kosas, kosa ki ti u ta’lu i hanum mama’dilúbiu para u distrosa i manlåla’la’ na kosas.”</p>
<p>I finu’ i Saina.</p>
<p>INEPPIN I SÅTMU                                                                           Ps 25, 4-5. 6-7. 8-9</p>
<p>R.  (10)  I BIDÅDA-MU, O ASAINA, GINEFLI’I’ YAN MINAGÅHIT</p>
<p>PARA ATYU SIHA I GUMÅGUATDIA I KUNTRATÅ-MU.</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un få’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                             1 Pt 3, 18-22</p>
<p>Untinaitai ginin i fine’na na Kattan San Pedro</p>
<p>Mangginifli’e’-hu:</p>
<p>I Kristo måtai put isao un biåhi para todu, un måolik na tåotåo put i mani’isåo, put i para en fangkinenni’ guatu gi as Yu’us. Mapunu’ Gui’ gi tataotåo, låo mana’lå’la’ gi espirituhåt, ya gi espirituhåt na lina’lå’-ña humånåo ya sumetmun para i manmapreresu na espiritu siha. Esti siha na espiritu atyu i ti umosgi si Yu’us anai Ha nanangga kun pinasensia gi tiempun Noah anai ha fa’titinas i åtka. Atyu i unus kuåntus na tåotåo gi halum i åtka–otchu put todu–mansinatba siha ni hanum, ni ha siknififika i båotismu, ni mansinasatba hamyu på’gu. Åhi’ ti guiya esti i mafa’gåsin i edda’ gi tataotåo, låo i prumesa ni mafa’tinas para si Yu’us gi un måolik na kunsensia. Guiya esti sumåsatba hamyu ginin i resureksion Jesukristo, ni esta humånåo para i langit ya gaigi gi agapa’ Yu’us, Ha gubebetna todu i manånghit yan todu i linangitan na åoturidåt yan pudet.</p>
<p>I finu’ i Saina.</p>
<p>IBANGHELIU                                                                                               Mk 1, 12-15</p>
<p>R.  (todus)Umatuna Håo, Asaina Jesukristo, Rai i taihinekkuk na gloria!</p>
<p>V.  (Tetcha)Ti ginin i pån ha’ na låla’la’ i taotåo,</p>
<p>sino ki ginin kada finihu’ ni humuhuyung ginin i pachut Yu’us.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Insigidas, nina’hånåo si Jesus ni Espiritu guatu para i disiettu, ya sumåga gi disiettu kuarenta dihas, ya tinenta Gui’ guennåo as Satanås. Mañisiha yan i manmachålik na gå’ga’, låo i manånghit siha manmåttu ya masetbi Gui’.</p>
<p>Dispues di ma’aresta si Juan, humånåo si Jesus para Galileha Ha pruklålama i Maolik na Nutisian Yu’us. Ilek-ña, “Måttu esta i tiempu, ya esta hihut i Rainun Yu’us!  Tulaika i lina’la’-miyu yan fanmanhonggi gi Maolik na Nutisia!”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 9, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-8/<p>
        <p>B</p>
<p>FINENI’NA NA TINAITAI                                                               Lv 13, 1-2. 44-46</p>
<p>Un tinaitai ginin i Lepblun ‘Leviticus’</p>
<p>Ilek-ña i Saina as Moises yan Aaron, “Yanggin mambula osino umannuk latti’ pat lumåmlam i lassas i taotåo pues debidi u masuspetcha na nasarinu gui’.  Ennåo na tåotåo debidi u makonni’ guatu para i pali’ as Aaron, osino guatu gi unu gi famagu’on-ña na påli’.  Yanggin nasarinu yan ti gåsgas ennåo na tåotåo put i chetnut gi ilu-ña i pali’ debidi u diklåra na ti gåsgas gui’.</p>
<p>“I taotåo ni gai chetnut nasarinu debidi u minagågu ni matitik yan mungnga na u tåmpi i ilu-ña, debidi u hommi i pachot-ña ya u essalåo, ‘Applacha’, applacha’!’ Mientras ki gagaigi ha’ i chetnut giya guiya debidi u diklåra na applacha’ gui’, sa’ hunggan magåhit na applacha’ gui’.  Ti debidi u dañña’ yan i pumalu, ya u såga gi sanhiyung i kåmpu.”</p>
<p>I finu’ i Saina.</p>
<p>INEPPIN I SÅTMU                                                                           Ps 32, 1-2. 5. 11</p>
<p>R.  (7)  GI TIEMPUN PRUBLEMA TUMALAKGUATU YU’ GIYA HÅGU,</p>
<p>ASAINA, YA UN NA’BULA YU’ NI MINAGUF SATBASION.</p>
<p>Maguf i i’isåo ni mana’suha i linachi-ña,</p>
<p>ni ma’asi’i i isåo-ña.</p>
<p>Manmaguf atyu siha i ti maninachåka isåo niSaina,</p>
<p>ni tåya’ linachi gi espiritun-ñiha.</p>
<p>INEPPI….</p>
<p>Dispues hu atmiti i isåo-hu giya Hågu;</p>
<p>ya ti hu nå’na’ i linachi-hu.</p>
<p>Ilek-ku, “Bai hu komfisatñaihun i linachi-hu giSaina,”</p>
<p>ya Hågu muna’suha i achåkin i isåo-hu.</p>
<p>INEPPI….</p>
<p>Fanguntentu giSainayan fanmaguf, hamyu ni manunas;</p>
<p>fanessalåo minaguf, todu hamyu ni manunas kurason-miyu.</p>
<p>INEPPI…..</p>
<p>SIGUNDU NA TINAITAI                                                                 1 Cor 10, 31-11, 1</p>
<p>Un tinaitai ginin i fine’na na kattan San Pablo para i taotåo Corinth</p>
<p>Hafañe’lus,</p>
<p>Buenu, maseha håfa en che’gui, maseha mañotchu pat manggimin hamyu, che’gui todu para i glorian Yu’us. Fanlå’la’ gi manera anai tåya’ para u faninistotba i ManHudihos, osino MamPagånu pat i Gima’Yu’us i Saina. Che’gui ha’ atyu i hu chocho’gui; hu chocho’gui kuåntu i siña para bai hu na’fanmaguf todus gi todu i bidåda-hu, ya ti hu hahassu i ginefsagak-ku, låo hokkuk ha’ i ginefsagan todus, kosa ki siña siha manmasåtba. Intonsis, etyak yu’ taimanu ha’ na hu e’etyak i Kristo.</p>
<p>I finu’ i Saina.</p>
<p>IBANGHELIU                                                                                               Mk 1, 40-45</p>
<p>ÅLELUIA (Lk 7,16)</p>
<p>R.  Åleluia.   UN TAKKILU’ NA PRUFETA KUMAHULU’ GI ENTALO’-TA,</p>
<p>YA ESTA SI YU’US HA BISITA I TAOTÅO-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Unu ni gai chetnut nasarinu malak guåtu gi as Jesus, dumimu påpa’ ya finaisin Gui’ para u inayuda. Ilek-ña, “Yanggin malagu’ Håo siña Un na’gåsgas yu’.” Nina’sen ma’åsi’ si Jesus ya Ha istira i kånnai-ña ya Ha patcha gui’. Ilek-ña, “Malagu’ Yu’. Un mana’gåsgas!” Gotpi ha’ malingu i chetnut nasarinu gi taotåo ya gumåsgas gui’.</p>
<p>Iningkåtga gui’ as Jesus ya nina’hånåo gui’ insigidas. Ilek-ña, “Adahi na un ésangani ni håyi put esti. Låo hånåo tunas guatu gi as påli’ ya un ineksamina; dispues ufresi i sakrifisiu ni tinagu’ Moises, para prueba para todu na gåsgas håo esta.”</p>
<p>Låo må’pus i taotåo ya ha tutuhun sumånganñaihun gi todu i bånda put i masusedi. Ya put mineggai tåotåo ni humunguk gui’ ti siña esta si Jesus humålum gi sengsung pupblikamenti. Inlugåt di u hålum gi sengsung sumåga ha’ Gui’ gi sanhiyung anai tåya’ tåotåo; låo manmåfattu i taotåo siha ginin todu i bånda.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> February 2, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu-7/<p>
        <p>B</p>
<p>FINENI’NA NA TINAITAI                                                                            Jb 7, 1-4. 6-7</p>
<p>Un tinaitai ginin i Lepblun Job</p>
<p>Kumuentus si Job, ilelek-ña:</p>
<p>Na ada ti na’o’sun i lina’la’ i taotåo guini gi tanu’?</p>
<p>Na ada ti kalang hutnaleru ha’ i lina’lå’-ña?</p>
<p>Isklåbu atyu na tåotåo i tumåtanga i nihung,</p>
<p>hutnaleru atyu na tåotåo i numanangga i suetdon-ña.</p>
<p>Intonsis esta ma’apunta para guåhu mesis siha na pinadesi,</p>
<p>tåya’ para guåhu sino ki prublema ha’ gi puengi.</p>
<p>Yanggin hu sångan gi kattrek-ku, “Ngai’an nai para bai kahulu’?”</p>
<p>pues ennåo nai umanånakku’ i puengi;</p>
<p>ya sigi ha’ yu’ di hu bira gi kattrek-ku asta i chatanmak.</p>
<p>Chaddekña i lina’lå’-hu ki i haguha ni mama’titinas magågu;</p>
<p>måfattu i uttimonña sin inangokku.</p>
<p>Hahassu na i lina’lå’-hu kalang i manglu’;</p>
<p>ti bai fanli’i’ minaguf ta’lu.</p>
<p>I finu’ i Saina.</p>
<p>INEPPIN I SÅTMU                                                                           Ps 147, 1-2. 3-4. 5-6</p>
<p>R.  (3)  TINA I SAINA NI MUNA’HOHOMLU’ I PINITIN KURASON.</p>
<p>Måolik ta silebra i Yi’os-ta gi kanta;</p>
<p>bunitu para ta nå’i Gui’ dinanchi na tinina.</p>
<p>I Saina humåtsa di nuebu iya Hirusalen,</p>
<p>Ha na’fandañña’ ta’lu i manmachalapun na tåotåo Israhet.</p>
<p>INEPPI….</p>
<p>Ha na’maguf i pinitin kurason</p>
<p>yan Ha be’i i hiridan-ñiha,</p>
<p>Ha tungu’ i mineggai istreyas siha,</p>
<p>ya Ha å’agang kada unu ni na’ån-ña.</p>
<p>INEPPI….</p>
<p>Må’gas i Saina-ta yan metgut i fuetsån-ña,</p>
<p>tåya’ uttimoñña i tinemtom-ña.</p>
<p>I Saina Ha susteteni i mamopbli,</p>
<p>låo i manailayi Ha dådaggåo påpa’ gi edda’.</p>
<p>INEPPI….</p>
<p>SIGUNDU NA TINAITAI                                                                 1 Cor 9, 16-19, 22-23</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Åhi’, tåya’ dirichok-ku para bai hu banidosu put i sumesetmun yu’ ni ibangheliu. Mina’ taiguini esti sa’ ma’otdin yu’ para bai hu setmun. Ya siempri ti måolik para guåhu yanggin ti sumetmun yu’!  Yanggin hu cho’gui i che’cho’-hu gi minagof-fu ha’, pues siña hu nangga na bai hu ma’apåsi; låo hu cho’gui esti kumu ubligasion-hu, sa’ Ha ingkåtga yu’ si Yu’us ni esti na cho’chu’. Intonsis håfa para apås-su? Hokkuk ha’ apås-hu i pribilehiu para bai hu setmunñaihun i Maolik na Nutisia sin bai hu ma’apåsi, sin bai hu fangopbla ni dirichok-ku gi che’cho’-hu put i ibangheliu. Libri yu’ na tåotåo, tåya’ ni unu gái isklåbu yu’; låo hu po’lun maisa yu’ kumu isklåbun todu kosa ki siña hu gånna kuåntu i siña na mineggai tåotåo.  Gi entri atyu siha i manñaba’ gi hinenggi guåhu lokkui’ ñaba’ yu’ parehu yan siha, kosa ki siña hu bensi siha. Intonsis, mama’todu klåsi yu’ para todu i taotåo siha, kosa ki siña hu såtba unus kuåntu giya siha gi maseha taimanu na manera.  Hu cho’gui todu esti siha put i ibangheliu, kosa ki siña yu’ såonåo gi bendision ginin i ibangheliu.</p>
<p>I finu’ i Saina.</p>
<p>IBANGHELIU                                                                                               Mk 1, 29-39</p>
<p>ÅLELUIA    (Mat 8, 17)</p>
<p>R.  Åleluia.     I KRISTO KUMÅTGA I CHETNOT-TA</p>
<p>YAN HA NA’FANHOMLU’ HIT NI MANMALÅNGU.</p>
<p>R.  Åleluia</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai madingu i sinagoga, humålum si Jesus gi gima’ Simon yan Andres mañisiha yan si Santiago yan Juan. Iståba na umå’assun i sogrån-ña si Simon sa’ malångu, kalentura, ya ennåo fine’na  macho’gui i para u masangåni Gui’ put guiya. Malak guatu giya guiya si Jesus ya Ha go’ti i kånnai-ña ya Ha na’kahulu’, ya sumuha i kalentura. Insigidas ha tutuhun sumetbi siha.</p>
<p>Dispues di måtchum i atdao, ya esta puepuengi, makoni’i Gui’ ni todu i manmalångu yan atyu siha i manhinatmi ni manganiti. Ti åpmam todu i taotåo i sengsung manetnun gi me’nan i gima’. Meggai atyu siha i Ha na’fanhomlu’, ni difirentis klåsin chetnut-ñiha, yan meggai lokkui’ na aniti Ha dulalak. Låo ti Ha petmiti na u fanguentus i aniti siha, sa’ matungu’ håyi Gui’.</p>
<p>Tåftaf gi sigenti ogga’an kumahulu’ si Jesus, ya humånåo para un sasahngi na lugåt gi disiettu; ya guennåo nai duru manåyuyut. Si Simon yan i mangga’chong-ña manhånåo ma’ispipiha Gui’; ya anai ma sodda’ Gui’, ilik-ñiha nu Guiya, “Interu i taotåo siha ma’ispipiha Håo.” Ilek-ña nu siha, “Nihi ta fanhånåo para i sengsung siha gi uriya kosa ki siña Hu pruklåma i Maolik na Nutisia guennåo lokkui’. Ennagui’ para bai Hu cho’gui na måttu Yu’.”  Intonsis humålum gi sinagogan-ñiha sumesetmun put i Maolik na Nutisia ya mandudulalak aniti gi todu siha giya Galileha.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGU GI UTDINÅRIU NA TIEMPU</h1>
        <p><strong>Date:</strong> January 26, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggu-gi-utdinariu-na-tiempu-7/<p>
        <p>FINENI’NA NA TINAITAI                                                                           Dt 18, 15-20</p>
<p>Un tinaitai ginin i Lepblun Deuteronomy</p>
<p>Ha kuentusi si Moises i taotåo siha, ilelek-ña:  “ISaina, i Yi’us-miyu, para u kåhat hulu’ un prufeta parehu yan guåhu ginin i entalu’ i parentis-miyu; guiya para en ékkunguk.  Guiya esti mismu atyu i finaisin-miyu niSaina, i Yi’us-miyu, giya Horeb guihi na ha’åni anai manetnun hamyu, anai ilik-miyu, ‘Mungnga hit humunguk ta’lu i bos iSaina, i Yi’os-ta, osino para ta li’i’ esti na dångkulun guåfi ta’lu, sa’ siña ha’ manmåtai hit.’  Ya ilek-ña iSainanu guåhu, ‘Måolik esti na sinangan.  Bai Hu kåhat hulu’ un prufeta para siha ni parehu yan hågu ginin i entalu’ i parentis-ñiha, ya bai Hu po’lu i palabrås-su gi pachot-ña; guiya para u fansinangåni siha ni todu i Hu tågu’ gui’.  Yanggin guaha tåotåo ti malagu’ ha ékkunguk i palabrås-su ni ha såsangan gi na’ån-hu, Guåhu mismu bai Hu gågåo gui’ kuenta put ennåo.  Låo yanggin i prufeta ha usa i na’ån-hu sin i petmisu-hu ya mama’tinas profesiha ni ti Hu tågu’ gui’, osino para u kuentus gi na’an ottru yu’us siha, guiya siempri u måtai.’ ”</p>
<p>I finu’ i Saina.</p>
<p>INEPPIN I SÅTMU                                                               Ps 95, 1-2. 6-7. 7-9</p>
<p>R.  (8)  YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf,</p>
<p>nihi ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta,</p>
<p>ya hita i taotåo-ña ni Ha påpastu, i inetnun ni Ha gigiha.</p>
<p>INEPPI…..</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu</p>
<p>taiguihi anai maniståba hamyu giya ‘Meribah’,</p>
<p>taiguihi i tiempun ‘Massah’ gi disiettu,</p>
<p>guihi anai matenta Yu’ ni mañainan-miyu;</p>
<p>machagi Yu’ achukka’ esta mali’i’ i che’cho’-hu siha.”</p>
<p>INEPPI…..</p>
<p>SIGUNDU NA TINAITAI                                                                             1 Cor 7, 32-35</p>
<p>Un tinaitai ginin i fine’na na kattan San Pablo para i taotåo ‘Corinth’</p>
<p>Hafañe’lus:</p>
<p>Ti ya-hu na en fanggái atburotu. I sutteru ha chocho’gui i che’chu’ i Saina, sa’ ha chocho’gui kuåntu i siña para u na’mamaguf i Saina.  Låo i kasåo na låhi chachathinassu ni kosas esti na tånu’, sa’ malagu’ gui’ muna’maguf i asaguå-ña; ya hinahala gui’ ambus bånda.  I suttera osino i bithen ha chocho’gui i che’chu’ i Saina, sa’ malagu’ na u kunsågra i tataotåo-ña yan i esperitu-ña; låo i kasáo na palåo’an chachathinassu ni kosas esti na tånu’, sa’ malagu’ muna’maguf i asaguå-ña.  Hu såsangan esti sa’ malagu’ yu’ umayuda hamyu.  Åhi’ ti hu keke’utut i minalagu’-miyu. Inlugåt di esti, malagu’ yu’ na en che’gui i tinas yan dinanchi, ya para en na’in maisa hamyu kabålis gi setbisiun i Saina.</p>
<p>I finu’ i Saina.</p>
<p>IBANGHELIU                                                                                               Mk 1, 21-28</p>
<p>ÅLELUIA  (Mat 4.16)</p>
<p>R.  Åleluia.   I TAOTÅO NI MANGGAIGI GI HINEMHUM U FANMANLI’I’ UN    DÅNGKULU NA KÅNDIT; U FANININA UN MA’LAK KÅNDIT ATYU SIHA NA TÅOTÅO I MAÑÅSAGA GI HEMHUM NA TÅNU’ FINATAI.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Manhånåo si Jesus yan mandisipulu-ña para ‘Capernaum’.  Humålum si Jesus gi sinagoga gi Sabaf na ha’åni ya Ha tutuhun mama’nå’gui.  Nina’fanmanman i taotåo siha ni fina’na’guen-ña sa’ mama’nå’na’gui kun åoturidåt ya ti parehu Gui’ yanggin mama’nå’gui yan i eskribas siha.</p>
<p>Måttu un tåotåo gi sinagogan-ñiha ni gái applacha’ na espiritu ni gumigigik,“Jesus, tåotåo Nasaret, håfa malago’-mu nu hami?  Kåo måttu Håo para un distrosa ham?  Hu tungu’ na Hågu i Sinantusan ginin as Yu’us!”  Inetdin gui’ as Jesus, “Famatkilu! Huyung ginin ennåo na tåotåo!”</p>
<p>Anai Ha sångan esti, i applacha’ na espiritu ha na’fañåggui’ duru i taotåo ya humuyung ginin i taotåo ya gumigigik a’gang.  Todu i manmana’atan nina’fanmanman.  Ya matutuhun manáfaisin entri siha, “Håfa esti kumeke’ilekña? Gof nuebu na fina’nå’gui esti kun åoturidåt!  Ha o’otdin i manapplacha’ na espiritu siha ya ma’o’osgi Gui’!”  Desdi ennåo na tiempu chaddik machalapun i maolik na na’ån-ña gi todu i uriyan Galileha.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> January 19, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu-7/<p>
        <p>B</p>
<p>FINENI’NA NA TINAITAI                                                                           Jon 3, 1-5. 10</p>
<p>Un tinaitai ginin i Lepblun i Prufeta as Jonas</p>
<p>Måttu i finu’ iSainagi as Jonas ilelek-ña:  “Hånåo para Nineveh, i dangkulu na siudå, ya un anunsia guennao i nutisia ni para bai Hu sangåni håo.”  Ha na’listu gui’ si Jonas ya humånåo para Nineveh, sigun gi tinagu’ iSaina.  Un gef dångkulu na siudå esti iya Nineveh; dinidira tres dihas para u mahanågui desdi un punta asta i ottru.  Ha tutuhun si Jonas i hinanåo-ña gi siudå ya un diha ha’ trabiha pinikkåt-ña ha anununsia taiguini, “Kuarenta dihas tetehnan ya siempri mayamak iya Nineveh,” ya manmanhonggi i taotåo Nineveh; mapruklåma umayunat ya interu siha, i manakkilu’ yan i manakpapa’, manminagågu magågun pinitensia.</p>
<p>Anai Ha li’i’ si Yu’us ginin i aksion-ñiha na mabira siha ginin i tailayi na bidan-ñiha, mañotsut Gui’ put i kastigu ni Ha planuyi para u cho’gui nu siha; Ha na’måhñåo.</p>
<p>I finu’ i Saina.</p>
<p>INEPPIN I SÅTMU                                                                           Ps 25, 4-5. 6-7. 8-9</p>
<p>R.  (4)  FA’NÅ’GUI YU’ NI CHALÅN-MU, O ASAINA.</p>
<p>Na’tungu’ yu’ ni chalån-mu, OAsaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us, i satbadot-tu.</p>
<p>INEPPI….</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un fa’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI….</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI….</p>
<p>SIGUNDU NA TINAITAI                                                                             1 Cor 7, 29-31</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Mañe’lu-hu, estigi’ kumeke’ilek-ku, esta kakadada’ i tiempu, ya desdi på’gu para mo’na atyu siha i mangasåo na lalåhi debidi u fanlå’la’ kalang ti manassagua siha; atyu siha i mangåkati, kalang ti mampiniti; atyu siha i mañåchalik, kalang ti manmaguf; atyu siha i manmamåhan, kalang ti iyun-ñiha i finahan-ñiha; atyu siha i maninikukupa ni kosas tånu’, kalang ti mampus maninikukukupa siha. Ti u anåkku’ tiempon-ña esti na tånu’.</p>
<p>I finu’ i Saina.</p>
<p>IBANGHELIU                                                                                               Mk 1, 14-20</p>
<p>ÅLELUIA     Mk 1, 15</p>
<p>R.  Åleluia.   MÅTTU ESTA I TIEMPU, YA ESTA HIHUT I RAINUN YU’US!  TULAIKA I</p>
<p>LINA’LA’-MIYU YAN FANMANHONGGI GI MAOLIK NA NUTISIA!</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Dispues di ma’aresta si Juan, humånåo si Jesus para Galileha Ha pruklålama i Maolik na Nutisian Yu’us. Ilek-ña, “Måttu esta i tiempu, ya esta hihut i Rainun Yu’us! Tulaika i lina’la’-miyu yan fanmanhonggi gi Maolik na Nutisia!”</p>
<p>Mientras mamomokkat gi Tasin Galileha, Ha li’i’ si Simon yan i che’lu-ña as Andres mayoyotti i chinchulun-ñiha gi tasi; era peskadot siha.  Ilek-ña si Jesus nu siha, “Tattiyi Yu’; ya bai Hu fa’peskadot tåotåo hamyu.”  Insigidas ma’abandona i chinchulun-ñiha ya mañåonåo tumattiyi Gui’.  Sigi mo’na dididi’, Ha li’i’ si Santiago, i lahin Zebedee, yan i che’lu-ña as Juan. Siha lokkui’ iståba gi botin-ñiha ma’arerekla i chinchulun-ñiha. Maninagang siha guennåo mismu na lugåt.  Madingu si tatan-ñiha as Zebedee, ni iståba gi boti yan i hotnaleru-ña siha, ya sumåonåo i dos gi inetnun Jesus.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> January 12, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu-7/<p>
        <p>B</p>
<p>FINENI’NA NA TINAITAI                                                               I Sam 3, 3b-10, 19</p>
<p>Un tinaitai ginin i primet na Lepblun Samuel</p>
<p>Mamaigu’ si Samuel gi templun iSainaanai gaigi i Åtkan Yu’us.  ISainaHa ågang si Samuel ya manoppi, “Estigi’ yu'”.  Malågu gui’ guatu as Eli, ya ilek-ña “Estigi’ yu’. Un ågang yu’.” Ilek-ña si Eli, “Ti hu ågang håo. Hånåo tåtti ya un maigu’.”  Pues humånåo gui’ tåtti ya maigu’.  Ta’lu iSainaHa ågang si Samuel ya kumahulu’ ya humånåo guatu gi as Eli. Ilek-ña, “Estigi’ yu’. Un ågang yu’.”  Låo manoppi si Eli, “Ti hu ågang håo, lahi-hu.  Hånåo tåtti ya un maigu’.”</p>
<p>Atyu na tiempu ti ha payuyuni si Samuel iSaina, sa’ iSainati Ha na’tutungu’ gui’ ni håfa trabiha.  ISainaHa ågang ta’lu si Samuel, i mina’tres biåhi.  Kumahulu’ gui’ ya humånåo guatu gi as Eli, ilek-ña “Estigi’ yu’. Un ågang yu’.”  Atyu na si Eli ha kumprendi na iSainaumå’agang i hobinsitu.  Pues ilek-ña as Samuel, “Hånåo ya un maigu’, ya yanggin ma’ågang håo, fanoppi, ‘Kuentus,Asaina, sa’ ume’ekkunguk i sitbintem-mu.’ ”  Anai humånåo si Samuel guatu gi sagå-ña ya maigu’ gui’, måttu iSaina, ya Ha na’matungu’ maisa Gui’, ya umågang parehu yan åntis, “Samuel, Samuel!” Manoppi si Samuel, “Kuentus, sa’ ume’ekkunguk i sitbintem-mu.”</p>
<p>Dumångkulu si Samuel ya iSainagaigi giya guiya, ya ti Ha sedi ni håfafa gi palabrås-ña para u tai bali.</p>
<p>I finu’ i Saina.</p>
<p>INEPPIN I SÅTMU                                                               Ps 40, 2. 4. 7-8. 8-9. 10</p>
<p>R.  ESTIGI’ YU’, ASAINA; MÅTTU YU’ PARA BAI HU CHO’GUI I</p>
<p>MINALAGO’-MU.</p>
<p>Hagas ha’ mannangga yu’, mannangga yu’ nu iSaina</p>
<p>ya tumekkun Gui’ påpa’ para guåhu ya Ha ekkunguk i inagång-hu.</p>
<p>Ya Ha po’luyi un nuebu na kånta gi pachot-tu,</p>
<p>un himnu para i Yi’os-ta.</p>
<p>INEPPI…..</p>
<p>Ti Un diseseha inifresi yan sakrifisiu;</p>
<p>låo talanga ni manmababa para manmanosgi Un nå’i yu’.</p>
<p>Inifresin gå’ga’ pat inifresi para isåo ti Un ispipiha;</p>
<p>pues ilek-ku, “Atan sa’ måttu yu’.”</p>
<p>INEPPI…..</p>
<p>I tinago’-mu nu guåhu manmatugi’ gi royun påppit.</p>
<p>Para bai hu cho’gui i pinto’-mu ennåo minagof-fu;</p>
<p>Yu’os-su, i tinago’-mu gaigi gi halum kurason-hu.!”</p>
<p>INEPPI …..</p>
<p>Hu anunsia i bidå-mu gi dangkulu na inetnun tåotåo</p>
<p>Ti hu suheta i labios-su; Hågu, OAsaina, tistigu-hu.</p>
<p>INEPPI…..</p>
<p>SIGUNDU NA TINAITAI                                                                 1 Cor 6, 13c-15a. 17-20</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Ti para u ma’usa i tataotåo para che’chu’ disunestu, låo para u ma’usa para u masetbi i Saina; ya i Saina siempri Ha asisti i tataotåo.  Esta si Yu’us Ha na’lå’la’ i Saina ginin i finatai, ya siempri Ha na’fanlå’la’ hit lokkui’ ginin i fuetsån-ña.</p>
<p>En tingu’ ha’ na i tataotåo-miyu påtti gi tataotåo i Kristo.  Låo atyu i muna’dañña’ gui’ yan i Saina humuyung unu ha’ gui’ yan Guiya gi espirituhåt.  Suhåyi i inapplacha’. Ottru isåo siha ti inifefekta i tataotåo; låo i taotåo ni ha kumeti i isåo imuralidåt umi’isåo kontra i tataotåo-ña mismu. Kåo ti en tingu’ na i tataotåo-miyu templun i Espiritu Såntu, ni sumåsaga giya hamyu ya si Yu’us numå’i hamyu? Ti iyun-miyu hamyu mismu sino ki iyun Yu’us hamyu; guaguan nai mamfinahan hamyu.  Intonsis usa i tataotåo-miyu para i glorian Yu’us.</p>
<p>I finu’ i Saina.</p>
<p>IBANGHELIU                                                                                               Jn 1, 35-42</p>
<p>ÅLELUIA.</p>
<p>R.  Åleluia     ESTA IN SEDDA’ I MISIHAS:</p>
<p>SI JESUKRISTO, NI CHUMULILI’I HIT MINAGÅHIT YAN GRÅSIA.                                                                                                                                R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gi sigenti ha’åni iståba ta’lu si Juan giya Bitaniha yan dos na mandisipulu-ña. Mientras ha a’atan anai maloloffan si Jesus ilek-ña, “Atan ha’! Atyugui’ i Kinilun Yu’us!”  I dos disipulu mahunguk håfa ilek-ña, ya matattiyi si Jesus. Anai Ha bira Gui’ si Jesus ya Ha ripåra na matattitiyi Gui’, Ha faisin siha, “Håfa en aliligåo?”  Ilik-ñiha nu Guiya, “‘Rabbi’ (ni kumeke’ilekña Ma’estru), månu nai sumåsaga Håo?” Manoppi Gui’, “Maila’ ya en li’i’.”  Pues manhånåo siha para u mali’i’ månu nai sumåsaga Gui’, ya mañåga siha yan Guiya guennåo na ha’åni. (Iståba kåsi alas kuåttru gi talu’åni.)  Si Andres i che’lun Simon Pedro, unu gi dos ni humunguk si Juan, tumattiyi si Jesus. I fine’na bidå-ña tåya’ mås ki para u aligåo i che’lu-ña as Simon ya para u sangåni gui’, “Esta in sedda’ i Misihas!” (Esti na palåbra kumeke’ilekña i Ma’olius.) Ha konni’ gui’ guatu as Jesus, ni umatan gui’ ya ilek-ña, “Hågu si Simon, lahin Juan; i na’ån-mu desdi på’gu para mo’na si ‘Cephas’ (ni kumeke’ilekña Pedro).”</p>
<p>I Ibangheliun i Saina.</p>

        </section>
        <hr>
        
        <section>
        <h1>EPIFANIA</h1>
        <p><strong>Date:</strong> January 5, 2024<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania-7/<p>
        <p>A B C</p>
<p>FINENI’NA NA TINAITAI                                                                           Is 60, 1-6</p>
<p>Un tinaitai ginin i Lepblun i Prufeta as Isaias</p>
<p>Kahulu’ gi mina’lak-mu, O Hirusalen!  Måttu esta i ininå-mu,</p>
<p>i glorian i Saina mani’ina giya hågu.</p>
<p>Atan sa’ i hinemhum ha tåmpi i tanu’</p>
<p>ya potput na mapagåhis tumåmpi i taotåo siha;</p>
<p>Låo giya hågu na mani’ina iSaina,</p>
<p>ya gi hilo’-mu na a’annuk i gloriå-ña.</p>
<p>I nasion siha u fanmamokkat gi ininå-mu</p>
<p>ya i manrai siha gi lamlam na mina’lak-mu.</p>
<p>Håtsa hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu giya hågu:</p>
<p>I lalåhin-miyu manmåttu ginin i chagu’,</p>
<p>ya i hagan-miyu gi kannai i infitmeran-ñiha.</p>
<p>Pues en fanmaguf gi lini’i’-miyu</p>
<p>ya i kurason-miyu u fambongbung yan u fansen maguf,</p>
<p>Sa’ i guinahan i tasi u mabasiha gi me’nan-miyu,</p>
<p>ya i rikesan i nasion siha u machuli’ guatu giya hamyu.</p>
<p>I mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian yan Ephah;</p>
<p>Todu ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN I SÅTMU                                                               Ps 72, 1-2. 7-8. 10-11. 12-13</p>
<p>R.  (11)  ASAINA, UN MA’ADORA NI TODU I NASION SIHA GI TANU’.</p>
<p>O Yu’us, fa’nå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosa ki u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U måmta’ i rikesa gi tiempon-ña,</p>
<p>meggai na rikesa, asta ki ti u fanina i pilan.</p>
<p>U fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’ Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI                                                                 Eph 3, 2-3a. 5-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na esta en hinguk na si Yu’us gi grasiå-ña Ha nå’i yu’ ni esti na cho’chu’ para bai hu cho’gui para i minaolik-miyu. Ha baba si Yu’us i sikretu na planu-ña ya Ha na’tungu’ yu’.</p>
<p>Gi manmaloffan siha na tiempu ti manmasangåni i taotåo siha put esti na sikretu, låo på’gu si Yu’us Ha na’matungu’ esti gi manapostulis yan gi mamprufeta ginin i Espiritu. I sikretu, era, na ginin i ibangheliu na manggái patti i MamPagånu yan i ManHudihos; gi bendision Yu’us; manmembru siha gi etmismu tataotåo yan mañåsaonåo siha gi prumesa ni Ha fa’tinas si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt 2, 1-12</p>
<p>ÅLELUIA    Mt 2, 2</p>
<p>R.  Åleluia.  IN LI’I’ NA DOKKU’ I PUTI’ON-ÑA GI SANHAYA,</p>
<p>ENNÅO NA MANMÅTTU HAM PARA IN ADORA GUI’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Mafañågu si Jesus giya Bilen, un songsung giya Hudeha, guihi na tiempu anai iståba rai si Hirodes. Ti åpmam na tiempu dispues manmåttu giya Hirusalen lalåhi siha ginin i sanhaya ni umistutudia i kinalamtin i puti’un ya manmamaisin: “Månu nai gaigi i nuebu na finañågu na rai i ManHudihos?  In li’i’ na dokku’ i puti’on-ña gi sanhaya ennåo na manmåttu ham para in adora Gui’.” Nina’atburutåo si Rai Hirodes yan todu siha i taotåo Hirusalen anai mahunguk esti. Ha na’fandañña’ todu i manmå’gas mamåli’ yan i ma’estrun i Lai ya ha faisin siha, “Månu nai para u mafañågu i Misihas?”</p>
<p>Manmanoppi, “Iya Bilen na songsung, giya Hudeha. Estigi’ tinige’-ña i prufeta:</p>
<p>‘Hågu Bilen, ni gaigi gi tanu’ Huda,</p>
<p>Ti hågu mås takpapa’ gi entri i siudå siha giya Huda;</p>
<p>sa’ ginin hagu nai u fåttu un må’gas</p>
<p>ni para u dinirihi i taotåo-hu ManIsrailitas.’ “</p>
<p>Pues ha ågang si Hirodes i bisita siha ni mangginin sanhaya ya manhunta sikretu ya ginin esti na ha tungu’ i fetcha anai umannuk i puti’un. Dispues ha na’fanhånåo siha para Bilen ya ha ingkåtga siha nu esti: “Fanhånåo ya en gef ispiha i patgun, ya yanggin en sedda’ na’tungu’ yu’, ya guåhu lokkui’ bai hu hånåo ya bai hu adora Gui’.”</p>
<p>Pues manmå’pus, ya mientras manhåhanåo siha mali’i’ i puti’un, i mismu na puti’un ni mali’i’ gi sanhaya ya mamfine’nanaigui siha ya anai måttu gi hilu’ atyu na lugåt anai iståba i patgun, pumåra. Nina’fan sen maguf siha anai mali’i’ i puti’un!  Manhålum siha gi gima’ ya anai mali’i’ i patgun yan si Maria i nanå-ña, mandimu siha påpa’ ya ma’adora Gui’. Pues mababa i balutan-ñiha ya manå’i i patgun rigålun: oru, insensiu yan påopåo, ni mafa’nana’an mira.</p>
<p>Mansinangåni siha as Yu’us gi guinifin-ñiha na cha’-ñiha fanata’lu tåtti as Hirodes; pues matulaika i chalan-ñiha tåtti para i tanu’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>SULEMNIN SÅNTA MARIA,I NANAN YU’US</h1>
        <p><strong>Date:</strong> December 29, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sulemnin-santa-mariai-nanan-yuus/<p>
        <p>A B C</p>
<p>FINENI’NA NA TINAITAI                                                                           Nu 6, 22-27</p>
<p>Un tinaitai ginin i Lepblun Numiru</p>
<p>Ilek-ña iSainaas Moises:  “Kuentusi si Aaron yan i lalahi-ña ya un sangåni siha: Taiguini bendisin-miyu ni ManIsrailitas.  Sangåni siha:</p>
<p>ISainaen fambinendisi yan en fampinilan!</p>
<p>ISainau fanina i matå-ña giya hamyu ya u gai ma’asi’ nu hamyu!</p>
<p>ISainau yo’asi’ fanatan-ña nu hamyu ya en fannina’i pås!</p>
<p>Pues para taiguini ma’agångña i na’ån-hu gi hilu’ i ManIsrailitas ya bai Hu bendisi siha.”</p>
<p>I finu’ i Saina.</p>
<p>INEPPIN I SÅTMU                                                                           Ps 67, 2-3. 5. 6. 8</p>
<p>R.  SI YU’US U BENDISI HIT GI MINA’ASE’-ÑA.</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI….</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI….</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI….</p>
<p>SIGUNDU NA TINAITAI                                                                             Gal 4, 4-7</p>
<p>Un tinaitai ginin i Kattan San Pablo para i taotåo Galasia</p>
<p>Hafañe’lus:</p>
<p>Anai måttu i ma’apunta na tiempu, Ha na’hånåo si Yu’us i Lahi-ña mismu. Måttu Gui’ kumu lahin un palåo’an yan lumå’la’ Gui’ gi papa’ i Lai i ManHudihos, put i para u na’fanlibri atyu siha i maniståba gi papa’ i Lai, kosa ki siña hit manhuyung famagu’un Yu’us.</p>
<p>Put i para u na’li’i’ na famagu’on-ña hamyu, Ha na’hånåo si Yu’us i Espiritun i Lahi-ña hålum gi kurason-ta, atyu na Espiritu i umå’agang, “Åbba, Tåta.” Put ennåo na esta ti isklåbu, låo patgon-ña håo. Ya put i patgon-ña håo, siempri Ha nå’i si Yu’us i famagu’on-ña todu ni guinaha-ña.</p>
<p>I finu’ i Saina.</p>
<p>IBANGHELIU                                                                                               Lk 2, 16-21</p>
<p>ÅLELUIA.  Heb 1, 1-2</p>
<p>R.  Åleluia.  GI MANMALOFFAN SIHA NA TIEMPU HA KUENTUSI</p>
<p>SI YU’US I MAÑAINA-TA GININ I MAMPRUFETA;</p>
<p>PÅ’GU KUMUENTUS GUI’ GININ I LAHI-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’; anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.</p>
<p>Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña. I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha.</p>
<p>Anai måttu i mina’otchu na ha’åni anai para u macho’gui i setkomsisiu gi patgun, manå’i na’ån-ña as Jesus, i na’an ni nina’i Gui ni anghit åntis di u mama’potgi’ñaihun gi tiyan nanå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>SAGRÅDA FAMILIA</h1>
        <p><strong>Date:</strong> December 29, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sagrada-familia-6/<p>
        <p>A B C</p>
<p>FINENI’NA NA TINAITAI                                                               Sir 3, 2-6. 12-14</p>
<p>Un tinaitai ginin i Lepblun Sirach</p>
<p>Si Yu’us Ha na’ma’onra i tata entri i famagu’on-ña;</p>
<p>Ha aprueba i åoturidåt i nana gi entri i lalahi-ña siha.</p>
<p>Guiya ni umonra si tatå-ña ha apåsi i isåo-ña siha;</p>
<p>mamomo’lu guinahan riku guiya ni umo’onra si nanå-ña.</p>
<p>Guiya ni umonra si tatå-ña u nina’maguf ni famagu’un</p>
<p>ya yanggin manåyuyut siempri ma’ekkunguk.</p>
<p>Guiya ni umonra si tatå-ña u anåkku’ ha’ani-ña;</p>
<p>guiya ni muna’mamaguf si nanå-ña ha o’osgi si Yu’us.</p>
<p>Lahi-hu, fa’måolik si tatå-mu gi inamko’-ña;</p>
<p>mientras ha’ gagaigi mungnga mana’piniti.</p>
<p>Maseha esta ti manunungu’, na’gai kunsiderasion håo nu guiya;</p>
<p>mungnga madispresia gui’ gi brinabu-mu.</p>
<p>Sa’ i minesngun kontra i tata ti siña mamaleffanñaihun,</p>
<p>sa’ sumetbi kumu un inifresi para isao—ya u fanhåli’ åpmam.</p>
<p>I finu’ i Saina.</p>
<p>INEPPIN I SÅTMU                                                                           Ps 128, 1-2. 3. 4-5</p>
<p>R.  MANMAGUF ATYU SIHA I MANMA’ÅÑÅO NI SAINA,</p>
<p>YAN MANMAMOMOKKAT GI CHALÅN-ÑA SIHA.</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI….</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ubas</p>
<p>gi uriyan i lamasa-mu.</p>
<p>INEPPI….</p>
<p>.</p>
<p>Atan ha’, sa’ taiguini u fanmabendisi</p>
<p>i lalåhi ni manma’å’ñåo niSaina.</p>
<p>Puedi iSainaun binendisi ginin Sion,</p>
<p>todu i ha’ånin i lina’lå’-mu</p>
<p>kosa ki un såonåo gi minaguf Hirusalen.</p>
<p>INEPPI….</p>
<p>SIGUNDU NA TINAITAI                                                                             Col 3, 12-21</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus:</p>
<p>Hamyu i taotåo Yu’us; mangginefli’i’ hamyu ya esta Ha atyik hamyu para iyon-ña. Pues put ennåo na debidi en fanminagågu ni mina’åsi’, i kariñu, hinimitdi, suåbi yan pinasensia. Fanasungun unu yan ottru yan fana’asi’i yanggin guaha umugung kontra ottru. Debidi en fana’asi’i unu yan ottru taimanu ha’ na esta maninasi’i hamyu ni Saina. Na’yiyi ni ginefli’i’ esti siha, sa’ i ginefli’i’ muna’fandadañña’ todu gi prifektu na dinañña’. I pås ni måfattu ginin i Kristo en fangginiha gi disision ni en fa’titinas; sa’ put esti na pås na maninagang hamyu as Yu’us para en fandañña’ kumu un tataotåo. Yan fanmannå’i agradesimentu. Debidi u gaigi gi kurason-miyu i minsåhin i Kristo yan todu i rikeså-ña. Fanáfa’na’gui unu yan ottru yan todu i tinemtum. Fangånta såtmu, himnu, yan mansagrådu na kånta; kantåyi si Yu’us kantan agradesimentu gi kurason-miyu.  Put ennåo na maseha håfa i en che’gui pat en sangan, debidi en che’gui gi na’an i Saina as Jesus, mientras manmannåna’i hamyu gråsia ginin i Kristo para si Yu’us Tåta.</p>
<p>Famalåo’an, pe’lu hamyu gi papa’ i ginibetnan i asaguan-miyu, sa’ ennagui’ upbligasion-miyu gi Saina. Lalåhi, guaiya i asaguan-miyu yan cha’-miyu fantataklalu’ kontra siha. Famagu’un, upbligasion-miyu gi Saina para en esgi i mañainan-miyu todu i tiempu, sa’ esti muna’mamaguf si Yu’us. Mañaina, cha’-miyu istototba i famagu’un-miyu, sa’ siempri malingu ånimun-ñiha.</p>
<p>I finu’ i Saina.</p>
<p>B</p>
<p>IBANGHELIU                                                                                               Lk 2, 22-40</p>
<p>ÅLELUIA       Col 3, 15. 16</p>
<p>R. Åleluia.  PUEDI I PÅS I KRISTO U FANGGUBETNA GI KURASON-MIYU</p>
<p>YAN I KABÅLIS NA MINSAHI-ÑA U LÅ’LA’ GI SANHALUM-MIYU.</p>
<p>R. Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Måttu i tiempu anai si Jose yan si Maria debidi u makumpli i tinagu’ Moises na sirimonias ni para u mana’fanggåsgas siha. Put ennåo na makonni’ i patgun guatu giya Hirusalen para u maprisenta Gui’ gi Saina. Estigi’ matugi’ gi Lai i Saina: “Todu i primirisa na låhi debidi u makunsågra para i Saina.” Manhånåo lokkui’ put i para u ma’ufresi sakrifisiu sigun gi lai i Saina: “Un påt paluman åpu osino un petchun paluman nossa’.”</p>
<p>Iståba na sumåsaga giya Hirusalen un tåotåo ni na’ån-ña si Simeon. Måolik esti na tåotåo ya gai ma’a’ñåo as Yu’us, ya ha nanangga i mana’librin Israhet. Inina ni Espiritu Såntu ya sinangåni gui’ na ti u tañña’ i finatai asta ki ha li’i’ i nina’hånåo i Saina na Misihas. Inina gui’ ta’lu ni Espiritu Såntu ya humånåo para i Templu. Anai måttu i patgun as Jesus gi Templu kinekenni’ ni mañaina-ña para u makumpli i tinagu’ i Lai, hineggui i patgun as Simeon, ya ha nå’i gråsia si Yu’us:</p>
<p>“O Asaina, på’gu sa’ esta Un kumpli i prumeså-mu,</p>
<p>siña Un konni’ måhgugung i tentago’-mu.</p>
<p>I matå-hu mismu lumi’i’ i nana’libri ginin Hagu,</p>
<p>ni Un pripåra gi me’nan todu i taotåo:</p>
<p>Un kåndit para u inina i chalån-mu para i MamPagånu</p>
<p>yan para u faninenra i taotåo-mu ManIsrailitas.”</p>
<p>Nina’manman i tatan i patgun yan si nanå-ña ni sinangan Simeon put i patgun. Mambinendisi as Simeon ya ilek-ña as Maria i nana, “Inatyik esti na påtgun as Yu’us para i pineddung yan kinahulu’ meggai giya Israhet; u fama’un siñåt Gui’ ginin as Yu’us ni meggai na tåotåo u kinentra, ya Guiya u nina’fanannuk todu i sikretu na hinassu. Ya i piniti-mu kalang un kalåktus na såpbli, u yinamak i kurason-mu.”  Iståba guennåo un prufeta ni na’ån-ña si Anna, hagan Phanuel, ni ginin i rasan Asher. Åmku’ esti na palåo’an. Dispues di sietti åñus na umasaguån-ña bumi’uda asta otchentaikuåttru åñus idåt-ña. Nungka nai ha dingu i templu; ha adodora si Yu’us ha’åni yan puengi, umayuyunat yan manånayuyut. Måttu guatu guennåo mismu na mumentu, ha nå’i gråsia si Yu’us ya kumuentus put i patgun para todu atyu siha i numanangga i mana’librin Hirusalen.</p>
<p>Anai munhåyan i dos makumpli todu siha i tinagu’ i Saina, mana’lu tåtti para Nasaret giya Galileha anai gaigi i gima’-ñiha. Dumångkulu yan mumetgut i patgun; tumomtum Gui’, ya binendisi Gui’ as Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISA DURÅNTI I HA’ÅNI</h1>
        <p><strong>Date:</strong> December 22, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misa-duranti-i-haani-5/<p>
        <p>A B C</p>
<p>FINENI’NA NA TINAITAI                                                                           Is 52, 7-10</p>
<p>Un tinaitai ginin i Lepblun i Prufeta as Isaias</p>
<p>I na buninitu gi hilu’ i eksu’ siha i adding atyu</p>
<p>siha i chumuchuli’ manmåolik na nutisia siha,</p>
<p>Mananununsia pås, mañuñuli’ måolik na nutisia,</p>
<p>mananununsia satbasion, ya ha sangångani iya Sion,</p>
<p>“Rai i Yi’os-mu!”</p>
<p>Ekkunguk!  I guatdian-miyu siha manessalåo,</p>
<p>todu mane’essalåo gi minaguf-ñiha,</p>
<p>Sa’ mali’i’ direktamenti, gi me’nan i matan-ñiha,</p>
<p>i Saina ni humahåtsa ta’lu iya Sion.</p>
<p>Fangånta kumu un bos hamyu,</p>
<p>ni manmayulang Hirusalen.</p>
<p>Sa’ i Saina Ha kunsuesuela i taotåo-ña,</p>
<p>Ha na’lilibri iya Hirusalen.</p>
<p>I Saina Ha na’kesnuda i santus na kannai-ña</p>
<p>gi me’nan todu i nasion siha;</p>
<p>Todu i puntan i tanu’ siha u mali’i’</p>
<p>i satbasion i Yi’os-ta.</p>
<p>I finu’ i Saina.</p>
<p>INEPPIN I SÅTMU                                                                      Ps 98, 1. 2-3. 3-4. 5-6</p>
<p>R.    TODU I PUNTAN TÅNU’ SIHA ESTA MALI’I’ I SASATBA NA NINA’SIÑAN YU’US.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kodu-ña,</p>
<p>muna’fanggånna Gui’.</p>
<p>INEPPI….</p>
<p>ISainaHa na’matungu’ na manggånna Gui’;</p>
<p>gi me’nan i nasion siha Ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI….</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI….</p>
<p>Fangånta tinina para iSainanu i håtpa,</p>
<p>nu i håtpa yan mambunitu na són.</p>
<p>I trumpeta yan i sunidun i kilu’,</p>
<p>fanessalåo kun minaguf gi me’nan i Rai, iSaina.</p>
<p>INEPPI….</p>
<p>SIGUNDU NA TINAITAI                                                                             Heb 1, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Gi manmaloffan na tiempu meggai na biåhi na Ha kuentusi si Yu’us i mañaina-ta gi difirentis manera ginin i mamprufeta, låo guini gi uttimu siha na ha’åni Ha kuentusi hit ginin i Lahi-ña. Put Guiya na Ha na’huyung si Yu’us i tanu’, Guiya inatyik as Yu’us para u iyon-ña todu i kosas gi uttimu.  Guiya i ispehus anai a’annuk i mina’lak i glorian Yu’us yan Guiya ni mås ni menus i imåhin Yu’us, ni sumusteteni i tanu’ ni fuetsån-ña. Dispues di Ha gånna i ma’asi’in i isao i taotåo siha, matå’chung Gui’ gi langit gi agapa’ na båndan Yu’us, i Mås Takkilu’ na Fuetsa.</p>
<p>Mana’takkilo’ña i Lahi-ña ki i manånghit, taimanu ha’ i na’an ni nina’i Gui’ as Yu’us na takkilo’ña ki i na’an i manånghit siha.</p>
<p>Tåya’ si Yu’us nai Ha sangåni i mananghet-ña,</p>
<p>“Hågu i lahi-hu;</p>
<p>på’gu na ha’åni nai Guåhu tatå-mu.”</p>
<p>Ni tåya’ nai si Yu’us Ha sangåni ni unu gi manånghit,</p>
<p>“Guåhu para tatå-ña,</p>
<p>ya guiya para lahi-hu.”</p>
<p>Låo anai para u na’hånåo si Yu’us i primirisa na Lahi-ña para i tanu’, ilek-ña,</p>
<p>“Todu i manånghit Yu’us debidi Un ma’adora.”</p>
<p>I finu’ i Saina.</p>
<p>IBANGHELIU                                                                                               Jn 1, 1-18</p>
<p>ÅLELUIA</p>
<p>R.  Åleluia.  UN SINANTUSAN NA HA’ÅNI MÅTTU GIYA HITA.</p>
<p>FANMAMAILA’ NASION SIHA YA EN ADORA I SAINA.</p>
<p>PÅ’GU NA HA’ÅNI UN DÅNGKULU NA ININA MÅTTU GI TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi tutuhun iståba i Finihu’;</p>
<p>i Finihu’ iståba yan si Yu’us,</p>
<p>i Finihu’ si Yu’us.</p>
<p>Iståba Gui’ gi as Yu’us gi tutuhun.</p>
<p>Ginin Guiya na manmafa’tinas todu i kosas siha,</p>
<p>ya sin Guiya tåya’ mana’huyung.</p>
<p>Maseha håfa ni mafa’tinas giya Guiya, mañodda’ lina’la’,</p>
<p>lina’la’ para kåndit i taotåo siha.</p>
<p>Mani’ina i kandit gi halum homhum,</p>
<p>ya ti hinilat ni esti na klåsin hinemhum.</p>
<p>Iståba un tåotåo ni nina’hånåo as Yu’us ya i na’ån-ña si Juan,måttu kumu tistigu</p>
<p>para u tistiguyi i inina, kosa ki ginin guiya todu i taotåo siha u fanmanhonggi låo</p>
<p>hokkuk ha’ ni para u tistiguyi i inina, sa’ ti guiya mismu i inina.</p>
<p>I magåhit na inina ni numåna’i kåndit todu i taotåo siha para u fåttu gi tanu’.</p>
<p>Iståba Gui’ gi tanu’,</p>
<p>ya ginin Guiya na mafa’tinas i tanu’,</p>
<p>låo i tanu’ ti ha tungu’ håyi Gui’.</p>
<p>Måttu Gui’ gi taotåo-ña låo ti marisibi Gui’.</p>
<p>Atyu siha i umaksepta Gui’; Ha nå’i siha pudet para u famfamagu’un Yu’us.Estigi’</p>
<p>atyu siha i manmanhonggi gi na’ån-ña ni ti manmafañågu ginin i haga’, pat sino ginin</p>
<p>i minalagu’ i sensin, pat ginin i minalagu’ tåotåo, sino ki ginin i minalagu’ Yu’us.</p>
<p>I Finihu’ mama’tåotåo</p>
<p>ya sumåga gi entalo’-ta,</p>
<p>ya ta li’i’ i gloriå-ña:</p>
<p>i glorian i uniku na Lahin i Tata,</p>
<p>misin gråsia yan minagåhit.</p>
<p>Tumistigu si Juan put Guiya anai ha pruklåma, “Put Guiya esti atyu i hu sångan,</p>
<p>‘Atyu i para u fåttu dispues di guåhu takkilo’ña ki guahu, sa’ mo’na Gui’ ki guahu.’ “</p>
<p>Ginin i minisen-ña todu hit manggái patti, guinaiya tinattitiyi gi hilu’ ottru guinaiya.</p>
<p>Maseha ginin as Moises mågi i lai na rigålu, ginin as Jesukristo i mesngun na guinaiya.</p>
<p>Tåya’ lumi’i’ si Yu’us.  Si Yu’us Lahi-ña, ni sumåsaga gi fi’un i Tata, muna’matungu’ Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISAN CHATANMAK</h1>
        <p><strong>Date:</strong> December 22, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misan-chatanmak-5/<p>
        <p>A B C</p>
<p>FINENI’NA NA TINAITAI                                                                           Is 62, 11-12</p>
<p>Un tinaitai ginin i Lepblun i Prufeta as Isaias</p>
<p>Atan ha’ sa’ iSainaHa pruklåma</p>
<p>asta i puntan i tanu’;</p>
<p>Sangåni i hagan Sion,</p>
<p>mamamaila’ i Satbadot-mu!</p>
<p>Ha chuchuli’ i premiu,</p>
<p>I premiu ni gaigi gi me’nå-ña.</p>
<p>U fanma’ågang mansinantusan na tåotåo,</p>
<p>i mana’fanlibri niSaina,</p>
<p>ya hågu un mafa’na’an “Sessu Mambisita,”</p>
<p>un siudå ni ti madidingu.</p>
<p>I finu’ i Saina.</p>
<p>INEPPIN I SÅTMU                                                                           Ps 97, 1. 6. 11-12</p>
<p>R.  UN KÅNDIT U INA HIT PÅ’GU NA HA’ÅNI:  MAFAÑÅGU I SAINA PARA HITA.</p>
<p>ISainarai Gui’; sotta ya u maguf i tanu’;</p>
<p>sotta ya u fanmaguf i isla siha.</p>
<p>I langit Ha pruklåma i hustisian Yu’us;</p>
<p>ya todu i taotåo siha mali’i’ i gloriå-ña.</p>
<p>INEPPI….</p>
<p>Mañila’ i kandit para i manunas;</p>
<p>yan minaguf para i gasgas na kurason.</p>
<p>Fanmaguf giSaina, hamyu ni manunas,</p>
<p>yan tuna i santus na na’ån-ña.</p>
<p>INEPPI….</p>
<p>SIGUNDU NA TINAITAI                                                                             Ti 3. 4-7</p>
<p>Un tinaitai ginin i Kattan San Pablo para si Tito</p>
<p>Mangginifli’e’-hu:</p>
<p>Dispues di manmafa’nu’i hit ni mina’åsi’ yan ginefli’i’ Yu’us i Satbadot-ta, Guiya muna’fanlibri hit.  Åhi’ ti put i guaha måolik che’cho’-ta, låo ginin i mina’ase’-ña ha’ na Ha na’fanlibri hit, ginin i Espiritu Såntu, ni numå’i hit nuebu na finañågu yan nuebu na lina’la’ anai Ha fa’gåsi hit.  Si Yu’us Ha chudå’i hit misin ni Espiritu Såntu ginin as Jesukristo i Satbadot-ta, kosa ki ginin i grasiå-ña siña hit mana’fanunas yan Yu’us ya ta fanhålum gi taihinekkuk na lina’la’ ni ta nanangga.</p>
<p>I finu’ i Saina.</p>
<p>IBANGHELIU                                                                                   Lk 2, 15-20</p>
<p>ÅLELUIA    Lk 2, 14</p>
<p>R.  Åleluia.   UMATUNA SI YU’US GIYA HULULU’ GI LANGIT,</p>
<p>PÅS PARA TODU SIHA I TAOTÅO TÅNU’ ANAI</p>
<p>HA SOSODDA’ SI YU’US I MINAGOF-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Anai mandiningu siha ni manånghit ya manhånåo guatu gi langit, ilik-ñiha i pastoris</p>
<p>entri siha, “Nihi ta fanmalak Bilen ya ta li’i’ håfa masusedi ni Ha sangåni hit i Saina.”</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’.  Anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña.  I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha.</p>
<p>I Ibangheliun i Saina</p>

        </section>
        <hr>
        
        <section>
        <h1>PÅSGUAN NOCHE BUENA MISAN GÅYU</h1>
        <p><strong>Date:</strong> December 22, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasguan-noche-buena-misan-gayu-5/<p>
        <p>ABC</p>
<p>FINENI’NA NA TINAITAI                                                                        Is 9, 1-6</p>
<p>Un tinaitai ginin i Lepblun i Prufeta as Isaias</p>
<p>I taotåo siha ni ginin manmamomokkat gi hinemhum</p>
<p>esta mali’i’ un dångkulu na inina;</p>
<p>Gi hilu’ atyu siha ni mañåsaga gi tanu’ hinemhum</p>
<p>esta manina påpa’ un kåndit.</p>
<p>Un chuli’i guatu giya siha abundånsia na minaguf</p>
<p>yan dångkulu na alegria,</p>
<p>Sa’ manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin mana’apatti</p>
<p>ni sinakkin-ñiha.</p>
<p>Sa’ i yigu ni humohonñu’ siha,</p>
<p>i tekpung gi apågan-ñiha,</p>
<p>Yan i bastun i ma’gas-ñiha</p>
<p>esta munhåyan un yamak, taiguihi gi ha’ånin Midian.</p>
<p>Sa’ todu sapåtus ni mamokkat gi gera,</p>
<p>todu chinina ni masupuk gi haga’,</p>
<p>umasonggi kumu håyu para u fañila’.</p>
<p>Sa’ mafañågu un påtgun para hita, un påtgun låhi manmanå’i hit;</p>
<p>gi apagå-ña nai gaigi i rainon-ña.</p>
<p>Mafana’an Gui’ Na’manman na Kunsehu, Yu’us Minatatnga,</p>
<p>Tatan Taihinekkuk, Prinsipin Pås.</p>
<p>I rainoñ-ña sumen dångkulu</p>
<p>ya u trangkilu para todu i tiempu,</p>
<p>Ginin i tronun David, yan gi hilu’ i rainon-ña,</p>
<p>ni ha na’fifitmi yan ha susteteni</p>
<p>Nu i sintensia yan tininas</p>
<p>parehu ha’ på’gu yan para todu i tiempu.</p>
<p>I ånimun iSainanMineggai siempri u cho’gui esti!</p>
<p>I finu’ i Saina.</p>
<p>INEPPIN I SÅTMU                                                               Ps 96, 1-2. 2-3. 11-12.13</p>
<p>R.  (Lk 2:11)  PÅ’GU NA HA’ÅNI MAFAÑÅGU I SATBADOT-TA,</p>
<p>I KRISTO I SAINA.</p>
<p>Kantåyi iSainanuebu na kånta;</p>
<p>kantåyi iSaina, todu hamyu gi tanu’.</p>
<p>Kantåyi iSaina; bendisi i na’ån-ña;</p>
<p>INEPPI….</p>
<p>Anunsia i satbasion-ña kada diha.</p>
<p>Sångan i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI….</p>
<p>U maguf i langit yan i tanu’ lokkui’;</p>
<p>i tasi yan todu i mañåsaga guennåo u fanessalåo;</p>
<p>i tanu’ ni yånu u maguf yan todu i manggaigi guennåo.</p>
<p>Puedi todu i trongkun håyu siha gi halum tånu’ u fanmaguf.</p>
<p>INEPPI….</p>
<p>Gi me’nan iSainasa’ mamamaila’ Gui’,</p>
<p>mamamaila’ Gui’ para u gubetna i tanu’,</p>
<p>Para u gubetna i tanu’ kun hustisia</p>
<p>yan u fiet ni taotåo siha.</p>
<p>INEPPI….</p>
<p>SIGUNDU NA TINAITAI                                                                             Ti 2, 11-14</p>
<p>Un tinaitai ginin i Kattan San Pablo para si Tito</p>
<p>Mangginefli’e’-hu:</p>
<p>Esta si Yu’us Ha na’matungu’ i grasiå-ña para i satbasion todu i taotåo siha. Esti na gråsia ha fa’nåna’gui hit para ta po’lunñaihun gi un bånda todu i ti yini’usan na lina’la’ yan minaguf tånu’, ya para ta suhetan maisa i lina’lå’-ta, para ta na’fanunas hit, yan para u yini’usan lina’lå’-ta guini na tånu’, mientras ta nanangga i matuna na Ha’åni ni ta angongokku na para u fåttu, yanggin umannuk i glorian i takkilu’ na Yu’os-ta yan Satbadot as Jesukristo. Ha nå’in maisa Gui’ put hita put i para u riskåta hit ginin todu i tailayi put i para u na’fanggåsgas hit na tåotågui ni iyon-ña ha’ na maisa ya manånsias para ta cho’gui i maolik.</p>
<p>I finu’ i Saina.</p>
<p>IBANGHELIU                                                                                   Lk 2. 1-14</p>
<p>ÅLELUIA    Lk 2. 10-11</p>
<p>R.  Åleluia.  UN DÅNGKULU YAN NA’MAGUF NA NUTISIA, NI PARA</p>
<p>U NINA’MAGUF TODU I TAOTÅO SIHA.</p>
<p>PÅ’GU MISMU NA PUENGI MAFAÑÅGU I SAINA AS</p>
<p>JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Atyu na tiempu manotdin i Emperadot as Agusto na todu i siudadånun i rainon-ña u fanmarihistra para i sensus. Anai macho’gui esti i fine’na na sensus, si Quirinius guiya iståba gubetnun Syria. Put ennåo na kadakuåt humånåo para i sengsong-ña para u marihistra. Humånåo si Jose desdi i sengsung Nasaret, giya Galileha, asta Hudeha, asta i sengsung ni mafa’nana’an Bilen, anai mafañågu i Rai as David. Må’pus si Jose guatu guennåo sa’ rasan David gui’. Må’pus para u marihistra i dos, si Jose yan si Maria.  Si Maria era esta maprumeti na para asaguå-ña. Esta si Maria mapotgi’ guennåo na tiempu, ya anai iståba i dos giya Bilen, måttu i tiempu anai para u fañågu. Mañågu gui’ ni primirisa na låhi, ya mabalutan ni magågu, ya mana’åssun gi sagan nengkannu’ gå’ga’. Tåya’ guennåo guma’ nai siña mañåga siha.</p>
<p>Maniståba gi uriyan ennåo na lugåt unus kuåntus pastoris, ni mapupulan i ga’-ñiha kinilu, ya yanggin puengi manmaigu’ e’ennåo ha’ gi sanhiyung. Mamfinattoigui siha ni un ånghit i Saina, ya i mina’lak i Saina mambinalutan siha. Nina’fansen luhan siha, låo mansinangåni ni anghit, “Cha’-miyu fanma’å’a’ñåo! Sa’ hu chulili’i hamyu un Måolik na Nutisia, ni para u nina’fanmaguf todu i taotåo siha. På’gu mismu na ha’åni gi sengsung David mafañågu i Nana’librin-miyu–i Kristo i Saina. Estigi’ para prueban-miyu: Siempri en sedda’ un neni ni mabalulutan ya umå’assun gi sågan nengkannu’ gå’ga’.” Ya gotpi manunuk låhyan na manånghit i langit mañisiha yan i anghit ma tutuna si Yu’us ni kantan-ñiha:</p>
<p>“U matuna si Yu’us gi yahululu’ gi langit,</p>
<p>yan pås gi tanu’ gi atyu siha anai gaigi si Yu’us i minagof-ña!”</p>
<p>I Ibangheliun i Saina.</p>

        </section>
        <hr>
        
        <section>
        <h1>BIHILIAN I MAFANÅGUN I SAINA</h1>
        <p><strong>Date:</strong> December 22, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/bihilian-i-mafanagun-i-saina/<p>
        <p>ABC</p>
<p>FINENI’NA NA TINAITAI                                                                           Is 62, 1-5</p>
<p>Un tinaitai ginin i Lepblun i Prufeta as Isaiah</p>
<p>Put iya Sion ti bai hu silensiu,</p>
<p>put iya Hirusalen ti bai hu famatkilu,</p>
<p>Asta ki muma’lak kalang chatanmak i mina’lak-ña</p>
<p>yan i satbasion-ña kalang i mañiñila’ na hachon.</p>
<p>I nasion siha u mali’i’ i mina’lak-ña</p>
<p>yan todu i manrai siha i gloriå-mu;</p>
<p>Siempri un ma’ågang ni nuebu na nå’an</p>
<p>ni ha prununsia i pachut iSaina.</p>
<p>Siempri un fama’un gloriosu na kurona gi kannai iSaina,</p>
<p>un kuronan rai ni ginege’ti ni Yi’os-mu.</p>
<p>Ti un ma’ågang ta’lu ni taotåo siha na “Hågu i Mayuti’,”</p>
<p>pat u ma’åluk na “Kansådu” i tanu’-miyu,</p>
<p>Låo inlugåt siempri un ma’ågang “I Muna’mamaguf yu’,”</p>
<p>ya i tano’-mu “Asaguå-hu.”</p>
<p>Sa’ maguf i Saina giya hågu,</p>
<p>ya ha fa’asaguå-ña i tano’-mu.</p>
<p>Taimanu ha’ na i sutteru ha asasagua i bithen,</p>
<p>i Fuma’tinas håo un inasagua;</p>
<p>Taimanu ha’ i nobiu ni mamaguf ni nobia,</p>
<p>taiguennao ha’ lokkui’ na umaguf si Yu’us giya hågu.</p>
<p>I finu’ i Saina.</p>
<p>INEPPIN I SÅTMU                                                   Ps 89, 4-5, 16-17, 27, 29</p>
<p>R.  (2) BAI HU KÅNTA I MINAOLIK I SAINA TODU I TIEMPU.</p>
<p>Mama’tinas yu’ kuntråta yan i maninayek-ku na tåotåo;</p>
<p>Esta manhula yu’ gi as David i tentago’-hu:</p>
<p>Bai hu na’tatchu tinattem-mu para todu i tiempu</p>
<p>yan bai hu istapblesi i tronu-mu para todu i hinerasion siha.”</p>
<p>INEPPI….</p>
<p>Manmaguf i taotåo ni umadodora Håo,Asaina,</p>
<p>ni manlåla’la’ ma’lak gi me’nå-mu.</p>
<p>Manmaguf makantåyi i na’ån-mu todu i diha;</p>
<p>manessalåo kantan guput anai manggånna Håo.</p>
<p>INEPPI….</p>
<p>Siempri ha ågang Yu’, ‘Hågu Tatå-hu,</p>
<p>i Yi’os-su, i Atcho’-hu, ni muna’fanggånna yu’!</p>
<p>Bai Hu guiaya gui’ todu i tiempu;</p>
<p>ya i kuntratå-hu yan guiya u tatchu fitmi.</p>
<p>INEPPI….</p>
<p>SIGUNDU NA TINAITAI                                         Acts 13, 16-17, 22-25</p>
<p>Un tinaitai ginin i Bidan i ManApostolis</p>
<p>Anai måttu guatu si Pablo Antioch giya Pisidia humålum gi templu, ya intonsis, kahulu’, ha señas siha para u fanmamatkilu, ya ha tutuhun, “Manachataotåo-hu ManIsrailitas, yan hamyu ni en e’enra i Yi’us-måmi, ékkunguk håfa para bai hu sångan!  Gi un tiempu i Yi’us i taotåo Israhet Ha atyik i tatan-måmi.  Ha na’fanmetgut esti siha na tåotåo durånti anai mañåsaga gi tanu’ Ihipto, ya mangkinenni’ siha huyung ginin ennao ni istirånti na kannai-ña.  Dispues Ha na’suha si Saul ya Ha kåhat hulu’ si David kumu rai; ya put guiya na manhula si Yu’us; ‘Hu sodda’ na si David, i lahin Jesse, guiya i malago’-hu na klåsi ni para u chine’gui todu i malago’-hu na para u cho’gui.’ “Sigun gi prumeså-ña esta si Yu’us Ha na’fåttu si Jesus i satbadot Israhet ginin i disindensian esti na låhi.  Åntis di u tutuhun si Jesus i che’cho’-ña, ha setmuni si Juan todu i taotåo Israhet na debi di u mabira siha ginin i isao-ñiha ya u fanmatakpångi.  Anai esta hihihut i uttimun i che’cho’-ña si Juan, ha såsangan, ‘Håyi hinassun-mimiyu yu’?  Ti guåhu atyu i en nanangga.  Låo ispiha atyu i para u fåttu dispues di guåhu.  Ti diknu yu’ para bai hu pula’ i sandålias gi addeng-ña.’ “</p>
<p>I finu’ i Saina</p>
<p>IBANGHELIU                                                                                   Mt 1, 1-25</p>
<p>ÅLELUIA</p>
<p>R.  Åleluia.  AGUPA’ U FANMADISTROSA I MANAILAYI GI    TANU’:</p>
<p>I SATBADOT I TANU’ U GUBETNA HIT TODUS.</p>
<p>Åleluia.</p>
<p>+Un tinaitai ginin i såntu Ibangheliu sigun i tinigi’ San Mateo</p>
<p>I lepblun i listan i guellun Jesukristo, disendensian David, lahin Abrahan.</p>
<p>Desdi as Abrahan asta i Rai as David, manmalista esti siha na disendensia: si Abrahan, si Isaac, si Jacob, si Judah yan i mañe’lu-ña lalåhi: dispues si Perez yan Zerah (i nanan-ñiha si Tamar), si Hezron, si Ram, si Amminadab, si Nahshon, si Salmon, si Boaz (i nanå-ña si Rahab), si Obed (i nanå-ña si Ruth), si Jesse, yan i Rai as David.</p>
<p>Desdi as David asta atyu na tiempu anai manmadistilådu i taotåo Israhet giya Babilonia, manmalista esti siha na disendensia: si David, si Solomon, (si nanå-ña atyu na palåo’an i ginin asaguan Uriah), si Rehoboam, si Abijah, si Asa, si Jehoshaphat, si Jehoram, si Uzziah, si Jotham, si Ahaz, si Hezekiah, si Manasseh, si Amon, si Josiah, yan si Jehoiachin yan i mañe’lu-ña lalåhi.</p>
<p>Dispues di i manmadistiladon-ñiha giya Babilonia asta i mafañågun Jesus, manmalista esti siha na mañaina: si Jehoiachin, si Shealtiel, si Zerubbabel, si Abiud, si Eliakim, si Azor, si Zadok, si Achim, si Eliud, si Eleazar, si Matthan, si Jacob yan si Jose i asaguan Maria. Ginin as Maria na mafañågu si Jesus ni ma’å’agang Misihas.</p>
<p>Intonsis put todu i hinerasion siha: desdi as Abrahan asta as David, katotsi na hinerasion; desdi as David asta i manmadistiladon-ñiha giya Babilonia, katotsi na hinerasion; desdi i manmadistiladon-ñiha Babilonia asta i Misihas, katotsi na hinerasion.</p>
<p>Taiguini mafañagu-ña si Jesukristo. Si nanå-ña as Maria kumuntråta esta na para u ássagua yan si Jose, låo åntis di u ássagua i dos ha tungu’ si Maria na para u gai patgun ginin i Espiritu Såntu. Si Jose, ni kuntratå-ña para asaguå-ña, todu i tiempu i maolik ha chocho’gui; låo ti malagu’ na u na’mamåhlåo si Maria gi me’nan tåotåo, pues ha disidi na u påra i dos sikretamenti. Mientras ha hahassu esti, finattoigui ni anghit i Saina gi guinifi-ña ya ilek-ña: “Jose lahin David, cha’-mu ma’å’a’ñao kumonni’ si Maria para asaguå-mu. Ginin i Espiritu Såntu na mumapotgi’ gui’. U gai lahi ya u mafa’na’an Jesus sa’ Guiya para u na’fansåfu’ i taotåo-ña siha ginin i isao-ñiha.” Manmasusedi esti siha intonsis, put i para u makumpli i finu’ i Saina ni sinangan i prufeta:  “Un bithen u mapotgi’ ya u gai lahi, ya u ma’ågang Emmanuel” (ni kumeke’ilekña, “Manhihita yan si Yu’us”).  Pues anai makmåta si Jose ha cho’gui håfa tinago’-ña i anghit ya ha asagua si Maria. Ti dumañña’ i dos maigu’ åntis di u mafañågu i patgun. Si Jose ha fa’na’an i patgun Jesus.</p>
<p>I Ibangheliun i Saina</p>

        </section>
        <hr>
        
        <section>
        <h1>IV DAMENGGUN ADBIENTU</h1>
        <p><strong>Date:</strong> December 22, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-adbientu-6/<p>
        <p>B</p>
<p>FINENI’NA NA TINAITAI                                                   2 Sm 7, 1-5. 8b-12. 14a. 16</p>
<p>Un tinaitai ginin i sigundu na Lepblun Samuel</p>
<p>Anai sumåga i Rai as David gi palasyoñ-ña, ya iSainanina’libri gui’ ginin i inimigu-ña ginin todu i bånda, ilek-ña nu i prufeta as Nathan, “Estigi’ na sumåsaga yu’ gi un guma’ ni mafa’tinas ginin i ‘cedar’ na tåpbla låo i Atkan Aliånsan Yu’us gaigi gi palapåla!”  Ha oppi si Nathan i rai, “Hånåo ya un cho’gui håfa gaigi gi hinassom-mu, sa’ gaigi iSainagiya hågu.”  Låo atyu na puengi kinuentusi si Nathan nu iSainaya ilek-ña:  “Hånåo ya un sångani i tentago’-hu as David, ‘Ilek-ña iSaina:  Kåo para hågu un hatsåyi Yu’ un guma’ nai para bai såga?</p>
<p>” ‘Guåhu kumonni’ håo ginin i paståhi anai iståba håo un asisisti i kinilu para un gubetna i taotåo Israhet.  Gagaigi Yu’ giya hågu maseha månu hinanåo-mu, yan Hu distrosa i maninimigu-mu gi me’nan i matå-mu.  Ya Guåhu bai Hu na’matungu’ håo gi todu i tanu’ taiguihi i manakkilu’ siha na tåotåo.  Bai Hu pripåra un lugåt para i taotåo-hu siha Israilitas; bai Hu plånta siha kosa ki siña mañåga gi sagan-ñiha sin u fanma’istotba.  Ni ti u faninatåka lokkui’ ni manailayi taiguihi i bidan-ñiha gi antigu na tiempu, anai manapunta Yu’ hues fine’na na biåhi para i taotåo-miyu. Bai Hu nå’i håo diskånsu ginin todu i maninimigu-mu siha. ISainalokkui’ mansinangåni hamyu na para en fannina’i famagu’un-miyu. Yanggin måttu i tiempun-miyu ya manmahåfut hamyu yan i mañainan-miyu, bai Hu håtsa hulu’ unu gi lahin-miyu ya bai Hu na’fitmi i rainoñ-ña. Guåhu bai Hu Tåta para guiya ya guiya u lahi-hu gui’. I famagu’un-miyu yan i rainun-miyu para u sisigi ha’ para todu i tiempu gi me’nå-hu; i tronun-miyu para u fanachu fitmi para todu i tiempu.'”</p>
<p>I finu’ i Saina.</p>
<p>INEPPIN I SÅTMU                                                               Ps 89, 2-3. 4-5. 27. 29</p>
<p>R.  (2)  BAI HU KÅNTA I MINAOLIK I SAINA TODU I TIEMPU.</p>
<p>Bai hu kånta todu i tiempu i fabot ni ginin iSaina,</p>
<p>bai hu pruklåma na fiet Håo para todu i hinerasion siha.</p>
<p>Sa’ esta ilek-mu, “I guinaiyak-ku esta ma’istapblesi para todu i tiempu;</p>
<p>esta Un kumfitma gi langit na fiet Håo.</p>
<p>INEPPI….</p>
<p>Mama’tinas Yu’ kuntråta yan i maninatyek-ku na tåotåo;</p>
<p>Esta manhula Yu’ gi as David i tentago’-hu:</p>
<p>Bai Hu na’tachu tinattem-mu para todu i tiempu</p>
<p>yan bai Hu istapblesi i tronu-mu para todu i hinerasion siha.”</p>
<p>INEPPI…..</p>
<p>Siempri ha ågang Yu’, Hågu, Tatå-hu,</p>
<p>i Yi’os-su, i Atcho’-hu, ni muna’fanggånna yu’!</p>
<p>Bai Hu guiaya gui’ todu i tiempu;</p>
<p>ya i kuntratå-hu yan guiya u tachu fitmi.</p>
<p>INEPPI…..</p>
<p>SIGUNDU NA TINAITAI                                                     Rom 16, 25-27</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Nihi ya ta tuna si Yu’us! Ha na’siña muna’fanohgi hamyu fitmi gi hinenggi, sigun gi Maolik na Nutisia ni hu setmunñaihun put si Jesukristo yan put atyu i mana’matungu’ na sikretu na minagåhit ni åpmam di manå’na’ gi manmaloffan na tiempu. Låo på’gu esta esti na minagåhit mana’annuk ginin i tinigi’ i mamprufeta; yan ginin i otdin i taihinekkuk na Yu’us mana’matungu’ gi todu i nasion, kosa ki todu u fanmanhonggi yan u fanmanosgi. Para i uniku na Yu’us ni Guiya i mås tomtum, Guiya u matuna ginin as Jesukristo para todu i tiempu!  Åmen.</p>
<p>I finu’ i Saina.</p>
<p>IBANGHELIU                                                                                               Lk 1, 26-38</p>
<p>ÅLELUIA     Lk 1, 38</p>
<p>R.  Åleluia.   GUÅHU I TENTÅGU’ I SAINA;</p>
<p>PUEDI U MACHO’GUI I MINALAGO’-ÑA GIYA GUÅHU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>I anghit as Gabriel nina’hånåo as Yu’us guatu gi un songsung giya Galileha ni mafa’nana’an Nasaret, para un bithen ni para u assagua yan un låhi ni na’ån-ña si Jose, ginin i gima’ David. Maria na’ån-ña esti na bithen. Måttu i anghit giya guiya ya ilek-ña, “Na’maguf håo, O sen matuna na finañågu. Matuna håo entri todu i famalåo’an.”  Gof inistotba si Maria ni sinangan i anghit, ya nina’manman håfa esti siha na palåbra kumeke’ilek-ña. Sinangåni ni anghit, “Cha’-mu ma’å’a’ñåo, Maria, sa’ sen måolik si Yu’us nu hågu.</p>
<p>Siempri mapotgi’ håo ya un fañågu un påtgun låhi, ya un fa’na’an Gui’ Jesus. U takkilu’ Gui’ ya u ma’ågang Lahin i Mås Takkilu’.  I Saina as Yu’us u nina’i Gui’ ni tronun David, i tatå-ña. Ya u rai Gui’ para i famagu’un Jacob para todu i tiempu ya i rainon-ña u tai finakpu’.”  Ilek-ña si Maria nu i anghit, “Taimanu para u masusedi esti sa’ tåya’ tåotåo pumapatcha yu’?” Manoppi i anghit, “I Espiritu Såntu u tunuk påpa’ gi hilo’-mu, ya i fuetsan i Todu Ha Na’siña un tinampi; put esti na rason i santus na påtgun u ma’ågang Lahin Yu’us. Hahassu i parintes-mu as Isabel. Masångan na ti siña gui’ gumai patgun; låo esta sais mesis mapotgi’, achukka’ sen amku’ gui’. Sa’ para si Yu’us tåya’ ti Ha na’siña.”  Ilek-ña si Maria, “Guåhu i tentågu’ i Saina. U macho’gui giya guåhu taimanu ha’ i sinangån-mu.” Pues diningu gui’ ni anghit.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> December 15, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu-7/<p>
        <p>B</p>
<p>FINENI’NA NA TINAITAI                                                               Is 61, 1-2a. 10-11</p>
<p>Un tinaitai ginin i Lepblun i Prufeta as Isaias</p>
<p>I espiritun i Saina as Yu’us gaigi giya guåhu,</p>
<p>sa’ esta iSainaHa olius yu’;</p>
<p>I Saina Ha na’fåttu yu’ para bai chuli’i na’maguf na nutisia para i manakpapa’,</p>
<p>yan para bai na’fan homlu’ i manggai pininiti</p>
<p>Para bai pruklåma libettåt para i manmapreresu</p>
<p>yan para u fanmasotta i presuneru siha,</p>
<p>Para bai anunsia un åñu na gråsia ginin iSaina</p>
<p>yan un ha’ånin satbasion ginin i Yi’os-ta.</p>
<p>Sumen maguf yu’ giSaina,</p>
<p>gaigi gi Yi’os-su i minaguf i anti-hu;</p>
<p>sa’ Ha na’minagågu yu’ ni magagun satbasion,</p>
<p>yan Ha balutan yu’ ni chininan hustisia,</p>
<p>kalang i nobiu ni makåtsa ni kuronå-ña,</p>
<p>kalang i nobia ni ma’adotna ni alahås-ña siha.</p>
<p>Taimanu ha’ na i tanu’ ha na’fandodokku’ i tinanum siha,</p>
<p>yan i hatdin ha na’fanlala’chuk hulu’,</p>
<p>Pues taiguennao ha’ lokkui’ i Saina as Yu’us Ha na’lala’chuk</p>
<p>hulu’ i hustisia yan tinina</p>
<p>gi me’nan todu i nasion siha.</p>
<p>I finu’ i Saina.</p>
<p>INEPPIN I SÅTMU                                       (Ps) Lk 1, 46-48. 49-50. 53-54</p>
<p>R.  (Is 61: 10b) MUMAGUF I ANTI-HU GI YI’OS-SU.</p>
<p>I kurason-hu ha tutuna i tinakkilu’ i Saina,</p>
<p>I anti-hu mañodda’ minaguf gi as Yu’us i satbadot-tu.</p>
<p>Ha hassu yu’, i humitdi na tentago’-ña,</p>
<p>ya desdi på’gu todu i taotåo u ma’ågang yu’ dichosa.</p>
<p>INEPPI….</p>
<p>Si Yu’us, i todu Ha na’siña mandångkulu siha fina’tinås-ña para guåhu,</p>
<p>ya såntus i Na’ån’-ña;</p>
<p>Ha ma’asisi’i todu siha i muma’añåñagui Gui’,</p>
<p>desdi un kinahulu’ tåotåo asta ottru.</p>
<p>INEPPI….</p>
<p>.</p>
<p>Ha na’fanhåhaspuk i manñålang ni manmåolik siha na kosas,</p>
<p>ya i manriku Ha rititira sin håfa.</p>
<p>Ha kumpli i prumeså-ña ni mañaina-ta,</p>
<p>måttu Gui’ para u ayuda i tentago’-ña as Israhet.</p>
<p>INEPPI….</p>
<p>SIGUNDU NA TINAITAI                                                  1 Th 5, 16-24</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Na’fanmaguf hamyu todu i tiempu, fanmanåyuyut sessu, fanmannå’i agradesimentu gi todu manera.  Estigi’ malago’-ña si Yu’us ginin hamyu gi lina’la’-miyu mandadañña’ yan i Kristo as Jesus.  Cha’-miyu suheheta i Espiritu Såntu; Cha’-miyu dispreresia i rigålun prufesiha.  Fanhassu åntis di un cho’gui una kosa: ya un go’ti håfa måolik ya un suhåyi todu i tailayi.</p>
<p>Puedi si Yu’us ni Ha nåna’i hit pås u na’fañåntus hamyu gi todu manera ya u na’såfu i lina’la’-miyu–i espiritu, i anti, yan i tataotåo–u libri ginin todu i tailayi gi finattun i Saina-ta as Jesukristo.  Si Yu’us ni umågang hamyu Guiya para u cho’gui esti, sa’ fiet Gui’.</p>
<p>I finu’ i Saina.</p>
<p>IBANGHELIU                                                                       Jn 1, 6-8. 19-28</p>
<p>ÅLELUIA     Is 61. 1</p>
<p>R.  Åleluia.   I ESPIRITUN I SAINA GAIGI GI HILO’-HU;</p>
<p>HA NA’HÅNÅO YU’ PARA BAI CHULI’I I MAMOPBLI</p>
<p>NI MAOLIK NA NUTISIA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Iståba un tåotåo ni nina’hånåo as Yu’us ya i na’ån-ña si Juan, måttu kumu tistigu para u tistiguyi i inina, kosa ki ginin guiya todu i taotåo siha u fanmanhonggi låo hokkuk ha’ ni para u tistiguyi i inina, sa’ ti guiya mismu i inina.</p>
<p>I testimoñun Juan anai mana’hånåo i mamåli’ Hudihos yan ‘Levites’ ginin Hirusalen para u mafaisin gui’ “Håyi håo?” Klåru ineppen-ña, “Ti guåhu i Misihas.”</p>
<p>Mafaisin gui’ ta’lu, “Pues håyi håo?  Si Elias?” Manoppi gui’, “Åhi’, ti si Elias yu’.” “Kåo hågu i prufeta?”  Manoppi gui’, “Åhi’.”  Put lusuttimu, ilik-ñiha nu guiya: “Sangåni ham håyi håo kosa ki bai in sangåni atyu i tumågu’ ham put hågu.  Håfa para un sångan put hågu?” Manoppi gui’ ya ha sångan håfa sinangån-ña i prufeta as Isaias:  “Guåhu i un bos gi disiettu, ume’essalåo:  Na’tunas i chalan i Saina!”  Atyu siha i mana’fanhånåo ni MamFarisehu makuntinuha mafaisin gui’ mås: “Yanggin ti hågu i Misihas, ni ti si Elias, osino i prufeta, sa’ håfa na manakpåpangi håo?” Manoppi si Juan ya ilek-ña: “Manakpåpangi yu’ ni hanum.  Låo guaha gi entalu’-miyu ni ti en tingu’– atyu i para u fåttu dispues di guåhu–ni ti hu miresi pumulå’i ni geddin sandaliås-ña.” Måsusedi esti giya Bitaniha, gi ottru båndan Hotdån, anai manakpåpangi si Juan.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> December 10, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu-7/<p>
        <p>B</p>
<p>FINENI’NA NA TINAITAI                                                               Is 40, 1-5. 9-11</p>
<p>Un tinaitai ginin i Lepblun i Prufeta as Isaias</p>
<p>Kunsuela i taotåo-hu, kunsuela siha,</p>
<p>ilek-ña i Yi’os-mu.</p>
<p>Kuentusi suåbi iya Hirusalen, yan sangåni gui’</p>
<p>na esta nahung pinadesin-ñiha,</p>
<p>esta manma’asi’i i isao-ñiha;</p>
<p>Magåhit, esta marisibi ginin i kannai iSaina</p>
<p>dos buettas put i isao-ñiha siha.</p>
<p>Un bos umå’agang:</p>
<p>Pripåra gi disiettu i chalan iSaina!</p>
<p>na’tunas un chålan gi disiettu para i Yi’os-ta!</p>
<p>Todu i kannat u fanmatåtni,</p>
<p>todu i sabåna yan i eksu’ u mana’fanákpapa’;</p>
<p>I bastus na tånu’ u mana’finu,</p>
<p>i barångka na lugåt, u fama’ un ånchu na kañåda.</p>
<p>Dispues nai u mana’annuk i glorian i Saina,</p>
<p>ya todu i taotåo siha u fanchágigu mali’i’;</p>
<p>sa’ esta kumuentus i pachut iSaina.</p>
<p>Hånåo hulu’ gi un takkilu’ na sabåna,</p>
<p>Sion, hågu ni chumuchuli’ i na’maguf na nutisia;</p>
<p>Essalåo kuåntu i siña, Hirusalen,</p>
<p>hågu ni chumuchuli’ i maolik na nutisia!</p>
<p>Cha’-mu ma’å’a’ñåo umessalåo</p>
<p>yan sangåni i siudå siha giya Hudah:</p>
<p>I Yi’us-miyu!</p>
<p>Estigi’ na mamamaila’ yan fuetsa,</p>
<p>i Saina as Yu’us.</p>
<p>ni manggubebetna ginin i minetgut i kannai-ña;</p>
<p>Ha chuchuli’ i premiu,</p>
<p>yan i apås-ña mofo’na gi me’nå-ña.</p>
<p>Ha na’fañotchu i ga’-ña kinilu kalang i pastot;</p>
<p>Ha rikokohi i tatnerun kinilu,</p>
<p>Ha hohogui gi kannai-ña,</p>
<p>yan Ha gigiha i nanan kinilu siha.</p>
<p>I finu’ i Saina.</p>
<p>INEPPIN I SÅTMU                                                               Ps 85, 9-10. 11-12. 13-14</p>
<p>R.  ASAINA, NA’LI’I’ HAM NI YINE’ASE’-MU,</p>
<p>YAN NÅ’I HAM NI SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña,</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI….</p>
<p>U asudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI….</p>
<p>ISainau chuda’ påpa’ i bendision-ña;</p>
<p>ya u bula kusetchåñ-ña i tano’-ta.</p>
<p>U fofo’na i rikesa gi me’nån iSaina,</p>
<p>yan i satbasion gi uriyan i pinikkåt-ña.</p>
<p>INEPPI….</p>
<p>SIGUNDU NA TINAITAI                                                                             2 Pt 3, 8-14</p>
<p>Un tinaitai ginin i sigundu na Kattan San Pedro</p>
<p>Låo cha’-miyu, hafañe’lus, fanmaleleffa ni esti! Tåya’ difirensia gi me’nan i Saina i un diha yan mit åñus; parehu ha’ esti i dos para Guiya. Guaha na tåotåo siha ilik-ñiñiha na ñating si Yu’us Ha kumpli i prumiså-ña.  Inlugåt di esti, mampinasinsiåsiayi hamyu, sa’ ti malagu’ na u guaha madistrosa, låo malagu’ Gui’ na u ma bira siha ginin i isao-ñiha. Låo i Ha’anin i Saina siempri måttu kalang i sakki. Guennåo na Ha’åni nai siempri u falingu i langit ni un diduk na buruka, yan todu i nina’huyung långit siempri mangkimason yan manmadistrosa, ya i tanu’ yan todu i manmacho’gui guennåo siha siempri u fanannuk.</p>
<p>Put i todu esti siha u fanmadistrosa gi taiguini na manera, håfa na klåsin tåotåo para humuyung-miyu?  I lina’la’-miyu debidi u såntus yan dibotu as Yu’us, mientras en nanangga i Ha’ånin Yu’us ya che’gui todu i nina’siñan-miyu para u fåttu chaddik i Ha’åni anai i langit u fangkimåson yan u fanmadistrosa, ya i nina’huyung långit u fanlágu’ ni minaipi. Låo hita ta nanangga atyu i Ha prumeti si Yu’us: nuebu na långit yan nuebu na tånu’, anai para u fañåga i manunas.  Intonsis, håfañe’lus, mientras en nanangga atyu na Ha’åni, che’gui kuåntu i siña para en fanggåsgas yan fanai isåo gi me’nan Yu’us para en fampås yan Guiya.</p>
<p>I finu’ i Saina.</p>
<p>IBANGHELIU                                                                                               Mk 1, 1-8</p>
<p>ÅLELUIA     Lk 3, 4. 6</p>
<p>R.  Åleluia.  NA’LISTU I CHALAN I SAINA, NA’TUNÅSI GUI’ UN</p>
<p>CHÅLAN NI PARA U PUKÅTI;</p>
<p>TODU I TAOTÅO SIHA U MALI’I’ I SATBASION NI</p>
<p>GININ AS YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Estigi’ i Maolik na Nutisia put si Jesukrito, i Lahin Yu’us.</p>
<p>Matugi’ gi Lepblun i Prufeta as Isaias:</p>
<p>“Hu na’hånåo i tentågo’-hu mofo’na ki Hagu</p>
<p>para u pripåra i chalån-mu:</p>
<p>un tentågu’ ume’essalåo gi disiettu,</p>
<p>“Na’listu i chalan i Saina,</p>
<p>fa’tinåsi Gui’ un tunas na chålan.”</p>
<p>Pues taiguini na umannuk si Juan Bautista gi disiettu sumesetmun put i tinakpångin sinetsut ni ha na’fåfattu i inasi’in i isao siha.  Todu i taotåo siha gi uriyan Hudeha yan i taotåo Hirusalen låhyan manhånåo huyung para as Juan.  Mantinakpåpangi siha gi Sadduk Hotdån mientras</p>
<p>makomfisatñañaihun i isao-ñiha.  Minagågagu si Juan ni pilun kameyu, yan sininturoron kueru.  Apatcha’ yan miet halum tånu’ nana’-ña.  Estigi’ sinangån-ña gi setmon-ña, “Para u fåttu unu dispues di guåhu ni metgotña ki guahu.  Ti hu miresi dumiluk på’pa” para bai hu pula’ i geddin i sandaliås-ña.  Esta hu takpångi hamyu ni hanum; låo Guiya para en fantinakpångi ni Espiritu Såntu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IMACULADA CONCEPCION</h1>
        <p><strong>Date:</strong> December 7, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/imaculada-concepcion-5/<p>
        <p>ABC</p>
<p>FINENI’NA NA TINAITAI                                                               Gn 3, 9-15. 20</p>
<p>Un tinaitai ginin i Lepblun Genesis</p>
<p>Dispues di ha kånnu’ si Adan i tinekcha’ i trongku, inagang gui’ as Yu’us iSainaya finaisin gui’, “Månggi håo?”  Manoppi si Adan, “Hu hunguk Håo gi hatdin, låo ma’å’ñåo yu’ sa’ sin magågagu yu’, atyu na umatuk yu’.”  Pues finaisin ta’lu ni Saina, “Håyi sumangåni håo na sin magågagu håo?  Intonsis esta håo chumotchu ginin atyu na trongku ni Hu ingkåtga håo na cha’-mu kåkannu’!”  Manoppi i lahi, “I palåo’an ni Un po’lu guini – guiya numå’i yu’ ni frutan i trongku, atyu na hu kånnu’.”  Dispues si Yu’us iSainaHa faisin i palåo’an, “Håfa muna’un cho’gui ennåo?”  Manoppi i palåo’an, “I aniti trumaiduti yu’, atyu muna’hu kånnu’ i fruta.”</p>
<p>Ilek-ña dispues si Yu’us iSainaguatu gi aniti:  ‘Sa’ put i esta un cho’gui esti, hågu un mana’suha gi todu i ga’ga’ siha yan gi todu manmachålik na fina’tinas; Un kunanaf gi tiyån-mu, ya i edda’ un kåkannu’ gi todu i ha’ånin i lina’lå’-mu.  Bai Hu na’achatli’i’ hamyu yan i palåo’an, ya u fanachatli’i’ lokkui’ i famagu’on-mu yan i famagu’on-ña; guiya i aniti u sakudi i ilu-mu ya hågu un sakudi i dedigon-ña.”</p>
<p>I lahi ha fa’na’an i asaguå’-ña si Eba, sa’ guiya humuyung nanan todu i manlå’la’la’.</p>
<p>I finu’ i Saina.</p>
<p>INEPPIN I SÅTMU                                                                           Ps 98, 1. 2-3. 3-4</p>
<p>R.  (1)  KANTÅYI I SAINA UN NUEBU NA KÅNTA,</p>
<p>SA’ ESTA HA CHO’GUI MANNA’MANMAN NA FINA’TINAS.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na koddu-ña,</p>
<p>muna’fanggånna Gui’.</p>
<p>INEPPI….</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiya-ña</p>
<p>para i gima’ Israhet.</p>
<p>INEPPI….</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI….</p>
<p>SIGUNDU NA TINAITAI                                                                             Eph 1, 3-6. 11-12</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo! Gi mandañña’-ta yan i Kristo esta Ha bendisi hit ya Ha nå’i hit todu klåsin ispirituhåt na bendision gi langit.  Desdi åntis di u mafa’tinas i tanu’, esta si Yu’us Ha atyik hit para iyon-ña ginin i madañña’-ta yan i Kristo kosa ki siña hit mañåntus yan manái difektu gi me’nå-ña. Put i guinaiyan-ña na Ha disidi si Yu’us na para u na’famagu’on-ña hit ginin i Kristo–estigi’ i minagof-ña yan i minalago’-ña. Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!</p>
<p>Manmacho’cho’gui todu i kosas siha sigun gi planun Yu’us yan gi disision-ña; ya si Yu’us Ha atyik hit para tåotåo-ña gi dinañña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>I finu’ i Saina.</p>
<p>IBANGHELIU                                                                                   Lk 1, 26-38</p>
<p>ÅLELUIA     Lk 1, 28</p>
<p>R.  Åleluia.   ÅBE, MARIA, BULA GRÅSIA, I SAINA GAIGI GIYA HÅGU;</p>
<p>MATUNA HÅO ENTRI I FAMALÅO’AN SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’sais mesis, i anghit as Gabriel nina’hånåo as Yu’us guatu gi un songsung giya Galileha ni mafa’nana’an Nasaret, para un bithen ni para u ásagua yan un låhi ni na’ån-ña si Jose, ginin i gima’ David.  Maria na’ån-ña esti na bithen.   Måttu i anghit giya guiya ya ilek-ña, “Na’maguf håo, O sen matuna na finañågu. Matuna håo entri todu i famalåo’an.” Gof inistotba si Maria ni sinangan i anghit, ya nina’manman håfa esti siha na palåbra kumeke’ilekña. Sinangåni ni anghit:  “Cha’-mu ma’å’a’ñåo, Maria, sa’ sen måolik si Yu’us nu hågu.  Siempri mapotgi’ håo ya un fañågu un påtgun låhi, ya un fa’na’an Gui’ Jesus.  U takkilu’ Gui’ ya u ma’ågang Lahin i Mås Takkilu’.  I Saina as Yu’us u nina’i Gui’ ni tronun David, i tatå-ña.  Ya u rai Gui’ para i famagu’un Jacob para todu i tiempu ya i rainon-ña u tai finakpu’.” Ilek-ña si Maria nu i anghit, “Taimanu para u masusedi esti sa’ tåya’ tåotåo pumapatcha yu’?” Manoppi i anghit, “I Espiritu Såntu u tunuk påpa’ gi hilo’-mu, ya i fuetsan i Todu Ha Na’siña un tinampi; put esti na rason i santus na påtgun u ma’ågang Lahin Yu’us. Hahassu i parentes-mu as Isabel. Masångan na ti siña gui’ gumai patgun; låo esta sais mesis mapotgi’, achukka’ sen amku’ gui’. Sa’ para si Yu’us tåya’ ti Ha na’siña.” Ilek-ña si Maria, “Guåhu i tentågu’ i Saina. U macho’gui giya guåhu taimanu ha’ i sinangån-mu.”  Pues diningu gui’ ni anghit.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIII DAMENGGU GI UTDINÅRIU NA TIEMPU￼</h1>
        <p><strong>Date:</strong> November 16, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiii-damenggu-gi-utdinariu-na-tiempu%ef%bf%bc-2/<p>
        <p>A</p>
<p>FINENI’NA NA TINAITAI                                       Prv 31, 10-13. 19-20. 30-31</p>
<p>Un tinaitai ginin i Lepblun Sinangan Siha</p>
<p>Yanggin mañodda’ i taotåo måolik na asagua,</p>
<p>baliña ennåo ki i petlas siha.</p>
<p>I asaguå-ña låhi ha popo’lu i inangukkon-ña giya guiya,</p>
<p>ya ni ngai’an nai u popbli.</p>
<p>Mientras ki låla’la’ i palåo’an,</p>
<p>ha chocho’gui i manmåolik, åhi’ ti i manailayi para i</p>
<p>asaguå-ña.</p>
<p>Mañuñuli’ magågun låna yan seda</p>
<p>para u fama’tinas chinina ni kannai-ña.</p>
<p>Guiya mismu fuma’titinas i hilu</p>
<p>yan tumutufuk i magågu.</p>
<p>Geftåo gui’ para i mamopbli</p>
<p>yan i manggainisisidåt.</p>
<p>Fafa’baba i manguttitiba kurason yan malilingu i buninita;</p>
<p>u ma’onra i palåo’an ni ma’å’ñåo niSaina.</p>
<p>Nå’i gui’ ni apas i che’cho’-ña,</p>
<p>ya u ma’onra ni todu i taotåo put i che’cho’-ña.</p>
<p>I finu’ i Saina.</p>
<p>INEPPIN I SÅTMU                                                                           Ps 128, 1-2. 3. 4-5</p>
<p>R.  MANMAGUF ATYU SIHA I MANMA’Å’ÑÅO NI SAINA.</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ulibas</p>
<p>gi uriyan i lamasa-mu.</p>
<p>INEPPI…..</p>
<p>Atan ha’, sa’ taiguini u fanmabendisi</p>
<p>i lalåhi ni manma’å’ñao niSaina.</p>
<p>Puedi iSainaun binendisi ginin ‘Sion’,</p>
<p>kosa ki un såonåo gi minaguf Hirusalen</p>
<p>todu i ha’ånin i lina’lå’-mu.</p>
<p>INEPPI…..</p>
<p>SIGUNDU NA TINAITAI                                                                             1 Th 5, 1-6</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus, ti nisisåriu na bai in tugi’i hamyu put i ora yan i manera anai para u fanmasusedi esti siha.  Hamyu mismu en sen tungu’ na i Ha’ånin i Saina para u fåttu taiguihi i sakki ni måfattu an puengi.  Yanggin ilik-ñiha i taotåo, “Todu silensiu yan såfu,” ennåo nai siempri manhinigif ni distrosu!  Siempri måttu chaddik parehu yan i puti-ña i palåo’an ni kumekefañagu, ya tåya’ u iskåpa.</p>
<p>Låo hamyu, hafañe’lus, manaigui hamyu gi halum homhum, ya i ha’åni ti debidi u fåttu</p>
<p>ya en fanhinengngang kalang i sakki.  Todus hamyu iyun i inina, yan iyun i ha’åni. Åhi’, ti iyun i puengi osino i hinemhum hit.  Intonsis, ti debidi ta fanmamaigu’ parehu yan i pumalu siha; debidi ta fanmagå’an yan ti mambulåchu.</p>
<p>I finu’ i Saina.</p>
<p>IBANGHELIU                                                                                               Mt 25, 14-30</p>
<p>ÅLELUIA    Jn 15, 4a, 5b</p>
<p>R.  Åleluia.   ILEK-ÑA I SAINA, NA’FANUNU HAMYU GIYA GUÅHU,</p>
<p>YA GUÅHU BAI HU NA’UNU YU’ YAN HAMYU.</p>
<p>MASEHA HÅYI NI SUMÅSAGA GIYA GUÅHU, YA GUÅHU GIYA  GUIYA, SIEMPRI  MEPPA’ TINIKCHÅ’-ÑA.</p>
<p>R. Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i mandisipulu-ña ni esti na fina’akumparasion:</p>
<p>“I Rainun i langit kalang atyu i taotåo ni para u dingu i gimå’-ña sa’ ha hahassu pumasehu; ha ågang i muchachu-ña siha ya ha na’faningkatgåo ni kosås-ña.  Ha nå’i kadakuåt katgon-ña sigun gi kapasidat-ñiha: ha nå’i i unu singku mit pesus, i ottru dos mit pesus, yan i ottru mit pesus.  Pues humånåo pumasehu.  I muchåchu ni manå’i katgon-ña singku mit pesus humånåo ya ha na’facho’chu’ i salåppi’ ya mama’ganånsia singku mit pesus mås.  Taiguini ha’ bidå-ña atyu i</p>
<p>manå’i dos mit pesus ya mama’ganånsia dos mit pesus.  Låo atyu na muchåchu i manå’i katgon-ña mit pesus, humånåo ya mangguadduk hoyu gi tanu’ ya ha tåtni i salåppi’ i ma’gås-ña.</p>
<p>“Åpmam na tiempu maloffan, dispues måttu i ma’gas-ñiha ya mangginagåo siha kuenta.  I muchåchu ni manå’i singku mit pesus humålum ya ha intrega kun todu i fina’tinås-ña singku mit pesus. Ilek-ña, ‘Siñot, un nå’i yu’ singku mit pesus, atan ha’, sa’ estigi’ singku mit mås ni fina’tinås-hu.’  Ilek-ña i ma’gas, ‘Måolik bidå-mu yan fiet håo na muchåchu! Ya put i fiet håo umadahi i dididi’, bai hu na’ingkatgåo håo ni mandångkulu. Maila’ hålum ya un gosa i minagof-fu.’  I muchåchu ni manå’i dos mit pesus humålum. Ilek-ña, ‘Siñot, un nå’i yu’ dos mit pesus, atan ha’, sa’ estigi’ dos mit mås fina’tinås-hu.’  Ilek-ña i ma’gas, ‘Måolik bidå-mu yan fiet håo na muchåchu!  Ya put i fiet håo umadahi i dididi’, bai hu na’ingkatgåo håo ni mandångkulu. Maila’ hålum ya un gosa i minagof-fu.’  Dispues humålum atyu na muchåchu i manå’i mit pesus ya ilek-ña, ‘Siñot, hu tungu’ na taklalu’ håo na tåotåo: mangongo’ku’ håo gi ti tinanom-mu, mangusesetcha håo gi ti sinatpem-mu simiya.  Put i ma’a’ñåo-hu nu hågu, humånåo yu’ ya hu tåtni i salappe’-mu gi edda’.  Pues estigi’ i iyom-mu.’  Ilek-ña i ma’gas, ‘Tailayi yan gagu’ håo na muchåchu!  Na ada ti un tungu’ na mangongo’ku’ yu’ gi ti tinanom-hu, ya mangusesetcha yu’ gi ti sinatpek-ku simiya?  Ennåo mina’ debi mohun di un dipusita i kepblek-ku gi bangku, ya gi finattok-ku bai hu risibi i kepblek-ku yan intires.  Pues åmut gui’ ni salåppi’ ya en na’i ennåo i guaha dies mit pesus.  Maseha håyi ni gai guinaha, u manå’i mås, ya siempri sosopbla; låo atyu i tåya’ guinaha-ña, kun todu i dididi’ na guinaha-ña u ma’åmut.  På’gu put ennåo i tai setbi na muchåchu–daggåo gui’ huyung gi fina’homhum; ya ennåo nai u kasao yan u na’chikchik i nifen-ña.’</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXI DAMENGGU GI UTDINÅRIU NA TIEMPU￼</h1>
        <p><strong>Date:</strong> November 4, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxi-damenggu-gi-utdinariu-na-tiempu%ef%bf%bc-2/<p>
        <p>A</p>
<p>FINENI’NA NA TINAITAI                                                               Mal 1, 14b-2. 2b. 8-10</p>
<p>Un tinaitai ginin i Lepblun i Prufeta as Malachi</p>
<p>Må’gas Yu’ na Rai, ilek-ña iSainani ehetsitu siha,</p>
<p>ya i na’ån-hu siempri mama’a’ñågui gi entalu’ i nasion siha.</p>
<p>Intonsis, mamåli’, esti na månda para hamyu:</p>
<p>Yanggin ti en pe’lu gi kurason-miyu,</p>
<p>na para en na’i i na’ån-hu ni gloria, ilek-ña iSainani</p>
<p>ehetsitu siha,</p>
<p>Bai na’hanågui hamyu un matdision</p>
<p>ya i bendision-miyu bai Hu tulaika para matdision.</p>
<p>En bira hamyu ginin i dinanchi na chålan,</p>
<p>ya en eppuk meggai para u fanlachi ginin i finanå’guin-miyu;</p>
<p>En yilang i kuntråtan Levi,</p>
<p>ilek-ña iSainani ehetsitu siha.</p>
<p>Intonsis, Guåhu bai Hu na’fanmachatli’i</p>
<p>yan bai Hu na’fanakpapa’ hamyu gi me’nan todu i taotåo siha,</p>
<p>Sa’ put i ti en kimpli i finana’guek-ku siha,</p>
<p>ya en na’annuk na guaha en fabobot gi disision-miyu.</p>
<p>Ada ti todus hit unu ha’ Tatå-ta?</p>
<p>Ada ti un Yu’us ha’ fuma’tinas hit?</p>
<p>Pues sa’ put håfa na ta yulang i inangukkot-ta unu kada unu,</p>
<p>ya ta yulang i kuntråtan i tatå-ta siha?</p>
<p>I finu’ i Saina.</p>
<p>INEPPIN I SÅTMU                                                                                       Ps 131, 1. 2. 3</p>
<p>R.  GIYA HÅGU, ASAINA, NAI HU SODDA’ I PÅS-HU.</p>
<p>OAsaina, ti banidosu i kurason-hu,</p>
<p>ni ti subetbiu i matå-hu;</p>
<p>Ti hu e’ega’ga’ atyu siha i mandångkulu na kosas,</p>
<p>atyu siha na kosas i manmapput para guåhu.</p>
<p>INEPPI….</p>
<p>Inlugåt, kuntentu i anti-hu,</p>
<p>mamatkikilu ha’ kalang i magunus na påtgun.</p>
<p>Kalang i magunus na påtgun ni sinasaddi as nanå-ña,</p>
<p>taiguennåo i anti-hu gi sanhalom-hu.</p>
<p>INEPPI…..</p>
<p>Israhet, fanangokku giSaina,</p>
<p>på’gu yan todu i tiempu.</p>
<p>INEPPI…..</p>
<p>SIGUNDU NA TINAITAI                                                                 1 Thes 2, 7b-9. 13</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Mampasensia ham anai manhihita, kalang i nana ni ha adadahi i famagu’on-ña.</p>
<p>Put i ginefli’i’-måmi nu hamyu na manlistu ham para ta fanhita gi Maolik na Nutisia ni ginin as Yu’us yan gi lina’la’-måmi mismu. Kiridun-måmi hamyu!  Siguru na en hahassu ha’, håfañe’lus, na duru ham manmacho’chu’!  Manmachocho’chu’ ham ha’åni yan puengi putno in atburota hamyu mientras in setmumuni hamyu ni Maolik na Nutisia ginin as Yu’us.</p>
<p>Yan put esti na rason na todu i tiempu in nana’i gråsia si Yu’us. Anai in chili’i hamyu ni minsåhin Yu’us, åhi’ ti en hinguk yan en aksepta kumu minsahin tåotåo låo kumu minsåhi ginin as Yu’us, ya hunggan magåhit ginin as Yu’us.  Si Yu’us machocho’chu’ giya hamyu ni manmanhonggi.</p>
<p>I finu’ i Saina.</p>
<p>IBANGHELIU                                                                                               Mt 23, 1-12</p>
<p>ÅLELUIA</p>
<p>R.  Åleluia.  UNU HA’ TATAN-MIYU, I TATAN-MIYU GI LANGIT;</p>
<p>UNU HA’ MA’ESTRUN-MIYU:  I ASAINA AS JESUKRISTO!</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i linahyan tåotåo yan i mandisipulu-ña: “I manma’estrun i Lai yan i MamFarisehu matahgui si Moises kumu manma’estru; put esti, na che’gui yan dalalaki todu i mantinagu’ hamyu.  Låo cha’-miyu dalalalaki ihemplun-ñiha. Ti mapraktitika håfa setmun-ñiñiha.</p>
<p>Manmagoddi manmakkat na kåtgu siha, ni makkat ma’uma, para u fanmapo’lu gi apågan ottru tåotåo siha, låo ti u mana’kalamtin un kålulut para u fanmanayuda.  Todu i bidan-ñiñiha manmachochu’gui para u fanmali’i’.  Atan ha’ i bandera gi ilun-ñiha yan gi agapa’ na kannai-ñiha anai manggaigi i tinigi’ ginin i eskritura sa’ mansen dangkulu!  Atan lokkui’ sa’ mansen anakku’ i petlas gi magagun-ñiha. Gof yan-ñiha i onråo na tå’chung gi giput yan i yamo’nana na siya gi sinagoga, gof yan-ñiha manmasaluda kun rispetu gi pupbliku yan para u fanma’ågang ‘Rabbi’. Låo hamyu, cha’-miyu fanma’å’agang ‘Rabbi’.  Unu ha’ gi entalu’-miyu Ma’estru, sobri todu hamyu mañe’lu.  Cha’-miyu a’agang ni håyi guini gi tanu’ ‘Tatan-miyu’.  Unu ha’ Tatan-miyu, Guiya ni gaigi gi langit. Cha’-miyu fanma’å’agang ‘Ma’estru’. Unu ha’ Ma’estrun-miyu, i Misihas. I mås takkilu’ gi entalu’-miyu debidi u setbi i pumalu.  Maseha håyi ni muna’takkilu’ maisa gui’ u mana’takpapa’, låo maseha håyi ni muna’takpapa’ maisa gui’ u mana’takkilu’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIX DAMENGGU GI UTDINÅRIU NA TIEMPU￼</h1>
        <p><strong>Date:</strong> October 21, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxix-damenggu-gi-utdinariu-na-tiempu%ef%bf%bc/<p>
        <p>A</p>
<p>FINENI’NA NA TINAITAI                                                                           Is 45:1, 4-6</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSainaas Cyrus, guiya ni Ha olius,</p>
<p>ni Ha go’ti i agapa’ na kannai-ña,</p>
<p>para u gånna i nasion siha gi me’nå-ña,</p>
<p>yan para u tågu’ i rai siha gi sitbision-ña,</p>
<p>para u fanmababa i petta siha gi me’nå-ña,</p>
<p>yan ti para u fanmakandålu i trångka siha:</p>
<p>Put si Jacob, i tentago’-hu,</p>
<p>tåotåo Israhet, i inatyek-ku,</p>
<p>Esta Hu ågang håo ni na’ån-mu,</p>
<p>Hu nå’i håo un titulu, maseha ti un tungu’ Yu’.</p>
<p>Guåhu iSainaya tåya’ ottru,</p>
<p>tåya’ Yu’us fuera di Guåhu.</p>
<p>Guåhu numå’i håo åtmas, maseha ti un tungu’ Yu’,</p>
<p>kosa ki desdi i kinahulu’ i atdao asta ki måtchum</p>
<p>u matungu’ ni taotåo siha na tåya’ ottru fuera di Guåhu.</p>
<p>Guåhu iSaina, tåya’ ottru.</p>
<p>I finu’ i Saina.</p>
<p>INEPPIN I SÅTMU                                                               Ps 96:1, 3, 4-5, 7-8, 9-10</p>
<p>R.  (7b)  NÅ’I I SAINA GLORIA YAN ONRU.</p>
<p>Kantåyi iSainanuebu na kånta;</p>
<p>kantåyi iSaina,todus i tanu’.</p>
<p>Sångan i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI….</p>
<p>Sa’ må’gas iSainayan takkilu’ i matunå-ña,</p>
<p>Guiya para u mama’a’ñågui gi hilu’ todu i yi’us siha.</p>
<p>Sa’ tåya’ bidan-ñiñiha i yi’us i nasion siha,</p>
<p>låo iSainaGuiya fuma’tinas i langit.</p>
<p>INEPPI….</p>
<p>Nå’i iSaina, hamyu ni familian nasion siha,</p>
<p>nå’i iSainagloria yan i minetgut;</p>
<p>nå’i iSainani Ha miresi i na’ån-ña na gloria!</p>
<p>Fanmañuli’ guatu rigålu, ya fanhålum gi templon-ña.</p>
<p>INEPPI….</p>
<p>Saluda iSaina, gåtbu i sinantos-ña.</p>
<p>Fanlåolåo gi me’nan Yu’us, todus hamyu ni manggaigi gi tanu’;</p>
<p>sångan gi entri i nasion siha:  ISainarai Gui’.</p>
<p>Si Yu’us Ha gubebetna i taotåo, Ha trårata parehu.</p>
<p>INEPPI….</p>
<p>SIGUNDU NA TINAITAI                                                                             1 Thes 1:1-5b</p>
<p>Un tinaitai ginin i fineni’na na Kattan San Pablo para i taotåo ‘Thessalonica’</p>
<p>Ginin as Pablo, yan ‘Silas’, yan Timoteo–Para i taotåo siha gi Gima’Yu’us ‘Thessalonica’, ni manggaigi gi as Yu’us Tåta yan i Saina as Jesukristo: I gråsia yan i pås u iyun-miyu.  Todu i tiempu in nana’i gråsia si Yu’us put hamyu todus yan todu i tiempu in mensiosiona hamyu gi tinayuyut-måmi. In hahassu gi me’nan i Yi’os-ta yan Tatå-ta na en praktitika i hinenggin-miyu, yan ginin i ginefli’i’-miyu na duru hamyu manmacho’chu’, yan fitmi i inangokkun-miyu gi Saina as Jesukristo.  Mañe’lu-hu, in tingu’ ha’ na mangguinaiya hamyu as Yu’us ya esta maninatyik hamyu para iyon-ña.   Anai in chili’i hamyu ni Maolik na Nutisia åhi’ ti gi palåbras ha’ låo kuntodu minetgut yan kuntodu gi Espiritu Såntu, yan kuntodu i kabålis na siguridåt na manmagåhit atyu siha.</p>
<p>I finu’ i Saina.</p>
<p>IBANGHELIU                                                                                   Mt 22, 15-21</p>
<p>ÅLELUIA     Phil 2:15d-16a</p>
<p>R.  Åleluia.  FANMAÑILA’ GI TANU’ KALANG MANMA’LAK NA ISTREYAS,</p>
<p>SA’ EN UFRERESI SIHA NI FINU’ LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Manhånåo i MamFarisehu ya matutuhun maplanuyi taimanu nai para u mana’goddun si Jesus ginin i fino’-ña. Mana’fanhånåo i disipulun-ñiha yan atyu siha i dumalalalaki si Hirodes guatu gi as Jesus ya mafaisin Gui’, “Ma’estru, in tingu’ na i minagåhit ha’ Un såsangan yan mama’nåna’gui Håo ni chachalan Yu’us sinseramenti. Ti ume’eklasi Håo yan ti ma’å’ñåo Håo håfa para u masångan ni taotåo. Pues sangåni ham fan ni upiñon-mu put esti na kåosa: Kåo kumbeni na u ma’apåsi i kuntribusion para i imperadot pat åhi’?”  Ha ripåra si Jesus i baba na hinassun-ñiha ya ilek-ña nu siha, “Sa’ håfa na en na’kekegoddun Yu’, hamyu ni manhipokritu?  Fa’nu’i Yu’ nu i salåppi’ ni ma’u’usa para i kuntribusion.” Anai manå’i Gui’ un pidåsun salåppi’ i Romånu, Ha faisin siha, “Håyi gái ímahin yan håyi gai na’an esti?” Manmanoppi siha, “Iyun Caesar.”</p>
<p>Pues ennåo na ilek-ña nu siha, “Intonsis, apåsi si Caesar ni iyun Caesar yan apåsi si Yu’us ni iyun Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU￼</h1>
        <p><strong>Date:</strong> October 14, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu%ef%bf%bc-2/<p>
        <p>A</p>
<p>FINENI’NA NA TINAITAI                                                                           Is 25, 6-10a</p>
<p>Un tinaitai ginin i Lepblun i Prufeta as Isaias</p>
<p>Guini na sabåna iSainani ehetsitu siha</p>
<p>para u na’guaha para todu i taotåo</p>
<p>un guput ni mansustånsia na nengkannu’ yan måolik na binu,</p>
<p>månngi’, sustånsia na nengkannu’ yan i mås gåsgas yan</p>
<p>måolik na binu.</p>
<p>Guini na sabåna nai para u yulang</p>
<p>i litun puminiti ni tumåtampi i taotåo siha,</p>
<p>yan i balutan ni tumåtampi todu i nasion siha;</p>
<p>Guiya para u yulang i finatai para todu i tiempu.</p>
<p>I Saina as Yu’us para u såosåo</p>
<p>todu i lagu’ siha ginin todu i mata;</p>
<p>para u na’suha i disgråsian i taotåo-ña siha</p>
<p>ginin interu i tanu’; sa’ kumuentus esta iSaina.</p>
<p>Guennåo na ha’åni siempri u masångan:</p>
<p>“Atan ha’ i Yi’os-ta, Guiya ta ispipiha para u na’fansåfu’ hit!</p>
<p>Guiya esti iSainani ta a’atan;</p>
<p>maila’ ya ta fanmaguf sa’ ha na’fanlibri hit!”</p>
<p>Sa’ para u såga i kannai iSainaguini na sabåna.</p>
<p>I finu’ i Saina.</p>
<p>INEPPIN I SÅTMU                                                                           Ps 23, 1-3a, 3b-4, 5, 6</p>
<p>R.   SIEMPRI BAI HU SÅGA GI GIMA’ I SAINA TODU I HA’ÅNIN I LINA’LÅ’-HU.</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’ mamomokat yu’ gi hemhum na kañåda,</p>
<p>tåya’ tailayi ma’añåo-hu; sa’ gaigi Håo gi fi’on-hu</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                 Phil 4, 12-14, 19-20</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafañe’lus:</p>
<p>Hu chagi chinatsaga yan hu chagi ginefsaga. Esta hu kumprendi esti na sikretu, put ennåo na maseha månu, pat maseha ngai’an, kuntentu yu’, måseha ñålang pat håspuk yu’, maseha bula pat dididi’ ha’ guinaha-hu. Sufisienti yu’ minetgut ni Ha nå’i yu’ i fuetsan i Kristo para bai hu sungun todu klåsin kundision.</p>
<p>Sin imbåtgu, mansen måolik hamyu nu guåhu durånti anai guaha atburutu-hu.</p>
<p>I Yi’os-su en fannina’i ginin i Kristo Jesus ni todu i en nisisita ginin i riniku-ña.Gloria para todu i tiempu para i Yi’os-ta yan Tatå-ta! Åmen.</p>
<p>I finu’ i Saina.</p>
<p>IBANGHELIU                                                                                               Mt 22, 1-14</p>
<p>ÅLELUIA     cf. Eph 1:17-18</p>
<p>R.  Åleluia, åleluia.   I TATAN I SAINA-TA AS JESUKRISTO U INA I</p>
<p>MATAN I KURASON-TA, KOSA KI SIÑA TA LI’I’ TAIMANU           TINAKKILO’ÑA ATYU NA KLÅSIN NINANGGA NI MANMA’Å’AGANG HIT GUATU.</p>
<p>R.  Åleluia, åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha tutuhun ta’lu si Jesus kumuentusi i manmå’gas mamåli’ yan i manåmku’ i taotåo siha,</p>
<p>Ha u’usa fina’akumparasion,</p>
<p>“I Rainun i langit siña ma’akumpåra yan un rai ni ha fandangguyi i lahi-ña. Ha na’fanhånåo i tentago’-ña para u fanma’ågang atyu siha i manmakumbida para i fandånggu låo ti manmalagu’ manmåttu.  Numa’hanåo ta’lu ottru tentågu’ siha ya ilik-ñiha, ‘Sangåni atyu siha i manmakumbida na esta mampriparåo todu i nengkannu’!  Manmapunu’ esta i tureti yan i mana’fañotchu mai’is na guaka; todu esta priparåo.  Fanmamaila’ para i fandånggu.’  Guaha siha ti umekkunguk i imbitasion ya manhånåo gi hinanao-ñiha, unu para i lanchon-ña, i ottru para i bisnes-ña, i pumalu siha mamantieni i tentågu’, manma’insutta, yan manmapunu’. Nina’sen bubu i rai ya ha na’fanhånåo i sindalu-ña siha para u fanmapunu’ atyu siha i manmamunu’ yan para u masonggi i sengsung-ñiha.  Dispues ilek-ña ni tentago’-ña:  ‘I fandånggu esta priparåo, låo atyu siha i manmakumbida ti mandiknu manmåttu.  Put esti na debidi en fanhuyung gi katsåda siha yan en kumbida para i fandånggu todu i assudda’-miyu.’  Intonsis, manhånåo i tentågu’ para i katsåda siha ya manmakonni’ todu i assudda’-ñiha, parehu ha’ manmåolik pat mambåba ya ginin ennnåo na bumula taotåo-ña i giput.  Låo anai humålum i rai para u li’i’ i kumbiti, ha li’i’ un tåotåo ni ti minagågagu magagun guput. Ilek-ña nu guiya, ‘Amigu, taimanu fattom-mu mågi guini ni ti asintådu magagu-mu?’  Tåya’ inippen-ña i taotåo.  Pues ilek-ña i rai ni tentago’-ña siha, ‘Geddi i kannai-ña yan i addeng-ña ya yiti’ gui’ huyung gi halum homhum para u kasao yan u na’chichik i nifen-ña.’  “Meggai manmakumbida, låo dididi’ ha’ manma’atyik.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVII DAMENGGU GI UTDINÅRIU NA TIEMPU￼</h1>
        <p><strong>Date:</strong> October 6, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvii-damenggu-gi-utdinariu-na-tiempu%ef%bf%bc/<p>
        <p>A</p>
<p>FINENI’NA NA TINAITAI                                                                                 Is 5, 1-7</p>
<p>Un tinaitai ginin i Lepblun i Prufeta as Isaias</p>
<p>Sedi yu’ på’gu ya bai hu kånta put i amigu-hu,</p>
<p>i kantan i amigu-hu put i gualo’-ña ubas.</p>
<p>Gai gualu’ ubas i amigu-hu</p>
<p>un måolik na tånu’ gi kantun i eksu’;</p>
<p>Ha guadduk i edda’, ya ha rikohi i atchu’,</p>
<p>ya ha tåtmi i mås måolik na ubas;</p>
<p>Manhåtsa tori para mamulan,</p>
<p>ya mangguadduk para mamugu’ ubas.</p>
<p>Dispues ha nangga na u guaha kusetchan ubas,</p>
<p>låo i tinekchå’-ña manma’aksum na ubas.</p>
<p>Intonsis, hamyu ni taotåo Hirusalen yan lalåhin Hudah,</p>
<p>hamyu para en hisga yu’ osino i gualu’ ubas;</p>
<p>Håfa mås debidi bai hu cho’gui para i gualo’-hu ubas</p>
<p>ya ti hu cho’gui?</p>
<p>Sa’ put håfa na anai manispiha yu’ kusetchan ubas,</p>
<p>manokcha’ manma’aksum na ubas?</p>
<p>På’gu bai na’tungu’ håo</p>
<p>håfa para bai hu cho’gui ni gualo’-hu ubas;</p>
<p>Bai na’suha i kellat, bai pastuyi,</p>
<p>bai hu yulang i kellat ni prumutetehi, ya u magatcha’!</p>
<p>Hunggan, bai hu yamak:</p>
<p>ti u malåbbun yan ti u mana’manñaña’ eddå’-ña,</p>
<p>bai hu sotta ya u china’guåni ni tituka’ siha;</p>
<p>Bai hu otdin i mapagåhis</p>
<p>para cha’-ña u’uchan gi hilo’-ña.</p>
<p>I gualo’-ña ubas iSainani ihetsitu era i gima’ Israhet,</p>
<p>ya i lalåhin Hudah siha i Ha guaiya na tinanom-ña;</p>
<p>Ha nanangga na para u macho’gui i maolik, låo håga’ Ha li’i’!</p>
<p>Ha nanangga na u macho’gui i tinas,</p>
<p>låo i nina’lamin-ñiha mane’essalåo para u guaha hustisia.</p>
<p>I finu’ i Saina.</p>
<p>INEPPIN I SÅTMU                                                   Ps 80, 9. 12. 13-14. 15-16. 19-20</p>
<p>R.  (Is 5, 7) I GUALO’-ÑA UBAS I SAINA, ERA I GIMA’ ISRAHET.</p>
<p>Un transplånta un sinisu ginin Ihipto;</p>
<p>Un dulalak i nasion siha ya Un tåtmi gui’.</p>
<p>Manråmas huyung asta i tasi,</p>
<p>i sinisu-ña asta i sadduk.</p>
<p>INEPPI….</p>
<p>Håfa na Un yamak påpa’ i kellåt-ña siha,</p>
<p>ya håyi ha’ maloffan måmfi’ fruta?</p>
<p>Magatcha’ todu ni babuin halum tånu’,</p>
<p>yan kinannu’ ni manmachålik na gå’ga’.</p>
<p>INEPPI….</p>
<p>Bira Håo ta’lu,Asainani ehetsitu siha;</p>
<p>talakpapa’ ginin i langit ya Un li’i’;</p>
<p>atendi esti na tinanum,</p>
<p>yan prutehi håfa tinanom-ña i agapa’-mu,</p>
<p>i lahin i taotåo ni Hågu mismu muna’metgut.</p>
<p>INEPPI….</p>
<p>Pues ennåo na ni nungka ta’lu nai in fañuha ginin Hagu;</p>
<p>nå’i ham nuebu na lina’la’, ya bai in agang i na’ån-mu.</p>
<p>OAsaina,Yu’us i ehetsitu siha, na’fana’lu ham tåtti;</p>
<p>fanatan påpa’ ginin i langit ya Un såtba ham.</p>
<p>INEPPI….</p>
<p>SIGUNDU NA TINAITAI                                                                 Phil 4, 6-9</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafane’lus:</p>
<p>Cha’-miyu fanchachat hinassu ni put håfa, låo gi todu i tinayuyut-miyu gågåo si Yu’us ni nisisidat-miyu, todu i tiempu fanmanggågåo ginin i kurason-miyu ni bula agradesimentu.Ya i pås Yu’us, ni takkilo’ña ki i kinemprendin tåotåo, u inadahi i kurason yan i hinassun-miyu ya cha’-ñiha fana’adispatta yan i Kristo Jesus.</p>
<p>Put lusuttimu, mañe’lu-hu, na’fambula hinassun-miyu ni atyu siha i manmåolik yan mantunåyun: atyu siha na kosas ni manmagåhit yan manakkilu’, manunas yan manggåsgas, mambunitu yan manhonoråpbli.  Praktika håfa en tingu’ yan en risibi ginin guahu, ginin i fino’-hu yan ginin i aksion-hu.  Ya si Yu’us ni numåna’i hit pås u gaigi giya hamyu.</p>
<p>I finu’ i Saina.</p>
<p>IBANGHELIU                                                                                               Mt 21, 33-43</p>
<p>ÅLELUIA     Jn 15, 16</p>
<p>R.  Åleluia.    ILEK-ÑA I SAINA, GUÅHU UMATYIK HAMYU GININ I TANU’,</p>
<p>PARA EN FANHÅNÅO YA EN FANGGAI PRUBETCHU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña i Saina ni manmå’gas mamåli’ yan i manåmku’ i taotåo siha:</p>
<p>“Fanekkunguk ottru na fina’akumparasion. Guaha un tåotåo ni gai tanu’ ni ha tåtmi ubas ya ha kollat ni mandikiki’ na trongku, mama’tinas chalan hånum, ya ha håtsa un tori. Dispues ha na’ma’atkila  ni lancheru siha ya humånåo gui’ bumiåhi.  Anai måttu i tiempun kusetcha, ha otdin i tentågu’ siha para u marikohi i patten-ña ubas ginin atyu siha i manmanatkikila.  Låo manma’aresta i tentågu’ ni atyu siha i manmanatkikila.  Ma’anña i unu, mapunu’ i ottru ya i mina’tres ma’åtchu’.  Intonsis, numa’hanåo ta’lu mås meggai na tentågu’ på’gu na biåhi, låo parehu ha’ manmatråtan-ñiha.  Put lusuttimu, ha na’hånåo i lahi-ña mismu sa’ ha båtga gui’ na, ‘Siempri marispeta i lahi-hu.’  Anai mali’i’ i lahi-ña, ilik-ñiha atyu i manmanatkikila entri siha, ‘Guiya esti i para u irensia todu nu esti siha. Maila’ ya ta punu’ ya siempri hita rumisibi i irensia.’  Intonsis, magu’ut gui’, ya mabåtsala gui’ huyung gi hiyung i fanggualu’an ubas, ya mapunu’ gui’.“Håfa hinassun-miyu para u cho’gui i dueñu ni esti siha i manmanatkikila yanggin måttu gui’ tåtti?”  Manmanoppi ya ilik-ñiha, “Siempri ha na’fanlåmin ennåo siha na taotågui ya u nama’atkila i gualo’-ña ubas ni ottru tåotåo siha ni siña mana’siguru na u manå’i gui’ ubas gi tiempun kusetcha.”  Ilek-ña si Jesus nu siha, “Kåo tåya’ nai en taitai gi iskritura:‘I atchu’ ni marichåsa ni manmanhåhatsa guma’</p>
<p>ennåo humuyung prinsipåt na åtchu’ gi gima’.I Saina chumo’gui esti, ya sen bunitu ma’atan.’Put esti na rason na bai Hu sangåni hamyu, na en fanma’åmut ni Rainun Yu’us ya u fanmanå’i atyu siha na tåotåo ni siña muna’guaha pruduktu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVI DAMENGGU GI UTDINÅRIU NA TIEMPU￼</h1>
        <p><strong>Date:</strong> September 29, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvi-damenggu-gi-utdinariu-na-tiempu%ef%bf%bc/<p>
        <p>A</p>
<p>FINENI’NA NA TINAITAI                                                                           Ez 18, 25-28</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña iSaina:</p>
<p>Ilik-miyu na, “Ti tunas i bidan iSaina!”  Ekkunguk yu’ på’gu, hamyu ni taotåo Israhet:  Kåo i bidå-hu ti tunas, osino, i bidan-miyu ti tunas?  Yanggin i tinas na tåotåo ha bira gui’ ginin i tininas ya para u cho’gui i tailayi ya måtai, pues put i tailayi ni ha kumeti na debidi u måtai.  Låo yanggin i tailayi na tåotåo, ha bira gui’ ginin i tailayi ni ha kumeti, ya ha cho’gui i tinas yan hustisia, siempri ha na’såfu i lina’lå’-ña; sa’ ha bira gui’ ginin todu i isåo siha ni ha kumeti, siguru na siempri u lå’la’, ti u måtai gui’.</p>
<p>I finu’ i Saina.</p>
<p>INEPPIN I SÅTMU                                                                           Ps 25, 4-5. 6-7. 8-9</p>
<p>R.  (6)  HASSU I MINA’ASE’-MU, O ASAINA.</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un få’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina;</p>
<p>Ha fa’nunu’i i mani’isåo ni chalan.</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                             Phil 2, 1-5</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafañe’lus:</p>
<p>I lina’la’-miyu gi Kristo muna’fanmetgut hamyu, ya i ginifli’e’-ña kumunsuesuela hamyu. Mandadañña’ hamyu yan i Espiritu, ya gaigi giya hamyu i kariñu yan i mina’åsi’ para unu yan ottru.  Hu fafaisin hamyu para en na’kabålis i minagof-fu yanggin mamparehu i hinassun-miyu yan i ginefli’i’-miyu, ya manunu gi ispiritu yan hinassu.  Cha’-miyu cheche’gui ni håfa ginin i hambentirihas osino para en fambanidosu låo, na’fanhumitdi hamyu gi unu yan ottru, todu i tiempu kunsidera na måolekña i pumalu ki hamyu. Fana’ayuda umispiha i nisisidåt kada unu giya hamyu, ya mungnga na i nisisidåt-miyu ha’.I sensiåm-mu debidi u parehu yan i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt 21, 28-32</p>
<p>ÅLELUIA     Jn 10, 27</p>
<p>R.  Åleluia.  ILEK-ÑA I SAINA, I GA’-HU KINILU MA’E’EKKUNGUK</p>
<p>I BOS-SU;</p>
<p>HU TUNGU’ SIHA, YAN MADALALALAKI YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus nu i manmå’gas mamåli’ yan i manåmku’ i taotåo siha:</p>
<p>“Håfa hinassun-miyu ni esti na kåosa?  Guaha un tåotåo ni gai lahi dos. Malak guatu gi amku’ ya ilek-ña, ‘Ihu, hånåo huyung ya un facho’chu’ gi gualu’ på’gu na ha’åni.’Manoppi i lahi-ña, ‘Mungnga yu’,’ Låo dispues ha tulaika hinasson-ña ya humånåo.Dispues malak guatu i taotåo gi sigundu na lahi-ña ya ha faisin gui’ parehu ha’. Esti na lahi-ña ilek-ña, ‘Hunggan, siñot,’ låo ti humånåo.  Håyi gi dos chumo’gui håfa minalago’-ña i tata?” Ilik-ñiha, “I amku’.”  Ilek-ña si Jesus nu siha, “Åmen, maila’ ya bai Hu na’klåru na i taotåo kontribusion yan i famalåo’an benta manhåhalum gi rainun Yu’us åntis di hamyu.  Anai måttu si Juan ya sumetmun put i chalan sinantusan na lina’la’, ti en henggi gui’; låo i taotåo kontribusion yan i famalåo’an benta manmanhonggi giya guiya. Låo achukka’ en li’i’ ennåo ti manmañotsut yan ti manmanhonggi hamyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU￼</h1>
        <p><strong>Date:</strong> September 22, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu%ef%bf%bc-2/<p>
        <p>A</p>
<p>FINENI’NA NA TINAITAI                                                                                Is 55, 6-9</p>
<p>Un tinaitai ginin i Lepblun i Prufeta as Isaias</p>
<p>Ispiha iSainamientras sisiña ha’ masodda’ Gui’,</p>
<p>ågang mientras ki hihihut Gui’.</p>
<p>Sedi i tailayi na tåotåo ya u yuti’ñaihun i kustumbren-ña,</p>
<p>ya i baba na tåotåo u yuti’ i baba na hinasson-ña;</p>
<p>Sedi ya u bira gui’ tåtti gi Saina sa’ yo’asi’ Gui’;</p>
<p>para guatu gi Yi’os-ta, ni chaddik manasi’i.</p>
<p>Sa’ i hinassok-ku ti parehu yan i hinassom-mu,</p>
<p>ni ti parehu i bidå-hu yan i bidå-mu siha, ilek-ña iSaina.</p>
<p>Taimanu ha’ tinakkilo’ña i langit gi hilu’ i tanu’,</p>
<p>taiguennåo ha’ tinakkilo’ña i bidå-hu ki i bidå-mu siha</p>
<p>yan i hanassok-ku ki i hanassom-mu siha.</p>
<p>I finu’ i Saina.</p>
<p>INEPPIN I SÅTMU                                                               Ps 145, 2-3. 8-9. 17-18</p>
<p>R.  (18)  HIHUT I SAINA PARA ATYU SIHA I UMÅ’AGANG GUI’.</p>
<p>Bai hu bendisi Håo kada diha;</p>
<p>bai hu tuna i na’ån-mu todu i tiempu.</p>
<p>Må’gas iSainaya debidi u matuna Gui’ takkilu’;</p>
<p>i mina’gås-ña ti kumprendiyun.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu,</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Tunas HåoAsainagi todu i bidå-mu,</p>
<p>fiet Håo gi todu i che’cho’-mu.</p>
<p>Hihut HåoAsaina,para atyu siha i umå’agang Håo,</p>
<p>para atyu siha i umå’agang Håo gi minagåhit.</p>
<p>INEPPI…..</p>
<p>SIGUNDU NA TINAITAI                                                                 Phil 1, 20c-24. 27a</p>
<p>Un tinaitai ginin i Kattan San Pablo para i taotåo ‘Philippi’</p>
<p>Mañe’lu-hu:</p>
<p>Guåhu mismu bai hu na’ma’onra i Kristo, achukka’ yu’ låla’la’ pat måtai.  Håfa kumeke’ilekña i lina’la’?  Para guåhu kumeke’ilekña i Kristo.  Pues siempri måttu mås lina’la’ ginin i finatai.  Låo yanggin siña hu cho’gui mås manmåolik na cho’chu’ put i låla’la’ yu’ pues ti siguru yu’ håfa para bai hu atyik.  Kalang mohun mahåhalla yu’ gi dos direksion. Malagu’ ha’ yu’ hu dingu esti na lina’la’ ya para in hami yan i Kristo, ya hunggan esti mås måolik gi entri i dos; låo put hamyu na måolekña na bai hu låla’la’ ha’.</p>
<p>Intonsis, tåya’ mås imputtånti ki para en dalalaki gi lina’la’-miyu håfa ginagagåo ni ibangheliun i Kristo.</p>
<p>I finu’ i Saina.</p>
<p>IBANGHELIU                                                                                               Mt 20, 1-16a</p>
<p>ÅLELUIA   Acts 16, 14b</p>
<p>R.  Åleluia.  BABA I KURASON-MÅMI, O ASAINA,</p>
<p>PARA BAI IN EKKUNGUK I FINU’ I LAHI-MU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i mandisipulu-ña ni esti na fina’akumparasion:</p>
<p>“I Rainun i langit siña ma’akumpåra yan un tåotåo ni gai gualu’ ni taftataf gi egga’an humånåo huyung para u fanispiha hutnaleru para u fanmacho’chu’ gi gualo’-ña. Dispues di manakumfotma na u faninapåsi suetdun un diha, esdesit, un pidåsun salåppi’, nina’fanhånåo siha guatu gi gualo’-ña.  Gi alas nuebi gi egga’an humånåo ta’lu para atyu na lugåt anai mane’enangga cho’chu’ i taotåo siha, ha li’i’ unus kuåntus lalåhi manotohgi guennåo manaiche’chu’, pues mansinangåni siha, ‘Fanhånåo lokkui’ para i gualo’-hu, ya bai hu apåsi hamyu månu i tinas.’ Pues manhånåo. Gi alas dossi yan gi alas tres ha cho’gui ta’lu taiguennåo ha’.  Anai ti åpmam alas singku, humånåo ta’lu para i lugåt anai mane’enangga cho’chu’ i taotåo siha, ya mañodda’ ha’ ta’lu unus kuåntus ni manotohgi.  Mamfinaisin siha, ‘Håfa na manotohgi hamyu guini todu i diha ya tåya’ che’chu’-mimiyu?’  Manmanoppi, ‘Tåya’ fumaisin ham.’ Mansinangåni siha, ‘Pues hamyu lokkui’, fanhånåo para i gualo’-hu.’  “Anai kumekehomhum, ha tågu’ i lancheru ni muma’gågasi i che’chu’, ilek-ña, ‘Ågang i hutnaleru ya un apåsi siha, tutuhun ginin i mås uttimu macho’chu’ asta i finene’na.’  Atyu siha na lalåhi ni tumutuhun manmacho’chu’ gi alas singku manmanå’i un pidåsun salåppi’.  Pues anai manmåttu para u fanma’apåsi atyu siha i finene’na manmacho’chu’, hinassun-ñiha na para u fanmanå’i mås, låo un pidåsun salåppi’ ha’ lokkui’ manmanå’in-ñiha.  Machuli’ i salåppi’-ñiha ya matutuhun manggonggung kontra i lancheru.  Ilik-ñiha, ‘Una ora ha’ che’chu’-ñiha esti i uttimu manmåttu, ya hami in usuni todu i diha gi papa’ i maipin somnak, ya parehu ha’ apås-mu nu siha yan hami!’  Ilek-ña i lancheru nu i unu giya siha, ‘Ekkunguk hit fan, amigu, sa’ ti hu kekefa’baba håo. Na ada ti kumuntråta hit para un cho’guiyi yu’ un diha, ya apås-mu un pidåsun salåppi’.  Pues måolekña un chuli’ i apås-mu ya un hånåo para i gimå’-mu. Ginin i minalago’-hu ha’ na hu na’parehu i apas-miyu yan esti i uttimu macho’chu’.  Na ada ti libri yu’ hu cho’gui maseha håfa malago’-hu ni kepblek-ku?  Pat sino hohosguan håo put i gineftåo-hu?’ “</p>
<p>Ennåo mina’ ilek-ña si Jesus, “Pues atyu siha i manuttimu u fanmo’na, yan atyu siha i manmo’na u fanuttimu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU￼</h1>
        <p><strong>Date:</strong> September 15, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu%ef%bf%bc/<p>
        <p>A</p>
<p>FINENI’NA NA TINAITAI                                                                          Sir 27, 30 – 28, 7</p>
<p>Un tinaitai ginin i Lepblun Sirach</p>
<p>I binibu yan i linalålu’ chatli’i’un na kosas</p>
<p>låo i i’isao na tåotåo ha gogoftoktuk esti siha.</p>
<p>I mambebengga siempri ha padesi i benggånsan iSaina,</p>
<p>sa’ ha hahassu kabålis i isao-ñiha.</p>
<p>Asi’i i linachin i prohimu-mu;</p>
<p>ya taiguennåo na yanggin manaitai håo, u fanma’asi’i i isåo-mu siha.</p>
<p>Kåo yanggin i taotåo ha poksai i binibu gi kurason-ña kontra i prohimu-ña,</p>
<p>kåo para u angokku na u nina’homlu’ niSaina?</p>
<p>Kåo para u rinunsia i taotåo umasi’i i prohimu-ña,</p>
<p>ya para u fangågåo inasi’i put i isåo-ña?</p>
<p>Yanggin guiya ni sensin ha’ gui’ ha guaiya i binibu,</p>
<p>håyi para u inasi’i nu i isåo-ña?</p>
<p>Hassu i uttimu na ha’ani-mu, ya un po’lu gi un bånda i chinatli’i’;</p>
<p>hassu i finatai yan i linamas i tataotåo, ya båsta umisao!</p>
<p>Hassu i tinagu’ Yu’us cha’-mu chatli’li’i’ i prohimu-mu;</p>
<p>hassu i kuntråtan i Mås Takkilu’, yan kadu’ ti un li’i’ i linachi siha.</p>
<p>I finu’ i Saina.</p>
<p>INEPPIN I SÅTMU                                                               Ps 103, 1-2. 3-4. 9-10. 11-12</p>
<p>R.  (8)  I SAINA KARIÑOSU YAN YO’ASI’;</p>
<p>ÑATING LALÅLU’, YAN MISIN MINA’ÅSI’.</p>
<p>Anti-hu, tuna iSaina;</p>
<p>interu i tataotåo-hu, bendisi i santus na na’ån-ña.</p>
<p>Anti-hu, tuna iSaina,</p>
<p>cha’-mu maleleffa ni todu i minaolek-ña.</p>
<p>INEPPI….</p>
<p>Ha asisi’i todu i isåo-mu,</p>
<p>Ha na’hohomlu’ todu i chetnot-mu.</p>
<p>Ha na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI….</p>
<p>Ti todu i tiempu lalålalu’ ha’ si Yu’us,</p>
<p>ti mambebengga i lalalo’-ña,</p>
<p>Ti Ha dimåmanda håfa ha miresi i isåo-ta,</p>
<p>pat sino Ha kokopbla håfa apås-ña i bidå-ta.</p>
<p>INEPPI….</p>
<p>Sa’ taimanu ha’ na takkilu’ i langit gi hilu’ i tanu’,</p>
<p>taiguennåo ha’ na takkilu’ i kariñu-ña para i mamfiet.</p>
<p>Taimanu ha’ chinago’ña desdi i sanhaya asta i sanlagu,</p>
<p>taiguennåo ha’ chinago’ña nai Ha popo’lu i isåo-ta.</p>
<p>INEPPI….</p>
<p>SIGUNDU NA TINAITAI                                                                             Rom 14, 7-9</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ni unu giya hita lumåla’la’ para guiya ha’ na maisa, yan ni unu giya hita måmatai para guiya ha’ na maisa.  Yanggin manlå’la’ hit, pues put i Saina na manlå’la’ hit, ya yanggin manmåtai hit, pues put i Saina na manmåtai hit.  Intonsis maseha manlå’la’ pat manmåtai hit, iyun i Saina hit.</p>
<p>I Kristo måtai yan lå’la’ ta’lu kosa ki Guiya Sainan i manlåla’la’ yan i manmåtai.</p>
<p>I finu’ i Saina.</p>
<p>IBANGHELIU                                                                                               Mt 18, 21-35</p>
<p>ÅLELUIA     Jn 13, 34</p>
<p>R.  Åleluia.   BAI HU NÅ’I HAMYU UN NUEBU NA TINAGU’ ILEK-ÑA I SAINA:   FANAGOFLI’I’ UNU YAN OTTRU TAIMANU HA’ I GINIFLI’E’-HU NU HAMYU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Pues måttu si Pedro ya ha faisin si Jesus, “Asaina, kuåntu biåhi para u isagui yu’ i che’lu-hu ya debidi bai hu asi’i gui’?  Sietti biåhi?”  Manoppi si Jesus, “Åhi’, ti sietti biåhi, sino ki sitenta biåhi mamotteplika yan sietti.  Sa’ i rainun i langit siña ma’akumpåra yan i rai ni malagu’ lumi’i’ i dibin i tentago’-ña siha.  På’gu ha’ para u tutuhun manrikunosi, makonni’i’ gui’ unu ni dumidibi gui’ miyon pesus.  Put i ti nahung para apås-ña ni dibi-ña, manågu’ i ma’gås-ña na u mabendi gui’, i asaguå-ña, yan i famagu’on-ña kumu isklåbu yan kuntodu i guinaha-ña kosa ki siña u apåsi i dibi-ña.  Dumimu påpa’ i tentågu’ gi me’nan i ma’gås-ña. Ya ilek-ña put fabot, ‘Gai pinasensia dididi’ nu guåhu, ya bai hu apåsi håo kabålis!’  Muma’-åsi’ i rai nu guiya ya dinispensa gui’ ni todu i dibi-ña ya sinetta.  “Gi kinekiyong-ña esti na tentågu’ umassuda’ yan ottru tentågu’ ni dumidibi gui’ unus kuåntus pesus. Gine’ti aga’gå’-ña ya tinituhuni gui’ ñinikut, ilelek-ña, ‘Apåsi yu’ ni dibi-mu!’  Dumimu påpa’ i ga’chong-ña ya ilek-ña put fabot, ‘Gai pinasensia dididi’ nu guåhu, ya bai hu apåsi håo kabålis!’  Låo ti malagu’ inasi’i’ gui’; ya inlugåt di u inasi’i nina’mapresu gui’ asta ki empas i dibi-ña.  Anai mali’i’ ni ottru tentågu’ håfa masusedi, nina’fanggof piniti, ya manhånåo guatu gi rai-ñiha ya makihåyi gui’.  Pues inagang hålum ni rai esti na tentågu’. Ilek-ña nu guiya, ‘Tai bali håo na isklåbu! Hu dispensa håo ni dibi-mu nu guåhu sa’ put i un faisin yu’.  Debi mohun di un gai ma’asi’ ni ga’chong-mu taiguihi i mina’ase’-hu nu hågu.’ Nina’gof lalålu’ i rai ni esti, ya ha na’makonni’ i tentågu’ guatu gi tribunåt para u makastiga asta ki empas todu i dibi-ña.”</p>
<p>Put lusuttimu ilek-ña si Jesus, “Taiguennåo ha’ para tratå-ña si Tåta gi langit nu hamyu yanggin ti kada unu giya hamyu en asi’i i che’lun-miyu ginin i kurason-miyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIII DAMENGGU GI UTDINÅRIU NA TIEMPU￼</h1>
        <p><strong>Date:</strong> September 9, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiii-damenggu-gi-utdinariu-na-tiempu%ef%bf%bc/<p>
        <p>A</p>
<p>FINENI’NA NA TINAITAI                                                                           Ez 33, 7-9</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña iSaina;</p>
<p>Hågu, lahin i taotåo, esta hu apunta håo guåtdia para i gima’ Israhet; yanggin un hunguk yu’ hu sångan maseha håfa, hågu un akunsehåyi yu’ nu siha. Yanggin hu sangåni i tailayi na tåotåo na siguru na u måtai, ya ti un kuentusi gui’ para un chomma’ i tailayi na tåotåo gi kustumbren-ña, guiya (i tailayi na tåotåo) u måtai put i isåo-ña, låo bai hu sokni håo put i finatai-ña.  Låo yanggin un akunseha i tailayi na tåotåo, para u bira gui’ ginin i bidåda-ña, ya ti malagu’ ha bira gui’, siempri måtai gui’ put i isåo-ña, låo hågu siempri un såtban maisa håo.</p>
<p>I finu’ i Saina.</p>
<p>INEPPIN I SÅTMU                                                                           Ps 95, 1-2. 6-7, 8-9</p>
<p>R.  (8)  YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf;</p>
<p>nihi ya ta fanmaguf mangånta såtmu para Guiya.</p>
<p>INEPPI….</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta,</p>
<p>ya hita i taotåo-ña ni ha påpastu, i inetnun ni Ha gigiha.</p>
<p>INEPPI….</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu taiguihi</p>
<p>anai maniståba hamyu giya Meribah,</p>
<p>taiguihi i tiempun Massah gi disiettu.</p>
<p>Guihi anai matenta yu’ ni mañainan-miyu;</p>
<p>machagi yu’ achukka’ esta mali’i’ i che’cho’-hu siha.”</p>
<p>INEPPI….</p>
<p>SIGUNDU NA TINAITAI                                                                 Rom 13, 8-10</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Cha’-miyu fanggágai ubligasion ni para håyi–unu ha’ na ubligasion debidi u gaigi giya hamyu era i para en fanágufli’i’ unu yan ottru. Atyu i chumo’gui esti pues esta ha kumpli i Lai.I tinagu’ siha, “Cha’-mu uma’abali’; cha’-mu famumunu’; cha’-mu fañåñakki; cha’-mu malalagu’ ni iyun i prohimu,”–todu esti yan i pumalu siha, manggaigi gi unu ha’ na tinagu’, “Gofli’i’ i prohimu-mu taiguihi i un gofli’i’ håo mismu.”Yanggin un gofli’i’ i taotåo ni ngai’an nai un cho’gui tailayi nu guiya; intonsis, yanggin manmanggofli’i’ hit ta kukumpli interu i Lai.</p>
<p>I finu’ i Saina.</p>
<p>IBANGHELIU                                                                                               Mt 18, 15-20</p>
<p>ÅLELUIA    Cor 5, 19</p>
<p>R.  Åleluia.  GAIGI SI YU’US GI AS JESUKRISTO,</p>
<p>PARA U NA’AFAMÅOLIK I TANU’ YAN GUIYA;</p>
<p>YA HA INTREGA HIT NI MAOLIK NA NUTISIA</p>
<p>NI MUNANA’AFÁ’MÅOLIK.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:</p>
<p>“Yanggin inisagui håo ni che’lu-mu, falak guatu ya un fa’nu’i gui’ ni linachi-ña, låo cha’-mu e’esangani ottru. Yanggin inekkunguk håo, pues un gånna i kurason i che’lu-mu.Låo yanggin siakåsu na ti inekkunguk håo, fangonni’ ottru, kosa ki ‘i finu’ dos pat tres u tachu yan u testiguyi kada kåosa.’  Yanggin ti maninekkunguk siha riferi i kåosa guatu gi Gima’Yu’us. Yanggin ni i Gima’Yu’us ti ha ekkunguk pues tråta gui’ kumu pagånu pat tåotåo kontribusion.“Åmen, bai Hu asigura hamyu na maseha håfa en pruhibi gi tanu’ u mapruhibi gi langit, yan måseha håfa ni en petmiti gi tanu’ u mapetmiti gi langit.“Åmen, bai Hu sangåni hamyu ta’lu, yanggin dos giya hamyu en na’dañña’ i bos-miyu guini gi tånu’ para en fanmanåyuyut put maseha håfa, siempri en fannina’i as Tatå-hu ni gaigi gi langit.Amånu ha’ na mandañña’ dos pat tres gi na’ån-hu, gaigi Yu’ siempri gi entalu’-ñiha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXII DAMENGGU GI UTDINÅRIU NA TIEMPU</h1>
        <p><strong>Date:</strong> September 1, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxii-damenggu-gi-utdinariu-na-tiempu-6/<p>
        <p>A</p>
<p>FINENI’NA NA TINAITAI                                                                           Jer 20, 7-9</p>
<p>Un tinaitai ginin i Lepblun i Prufeta as Jeremias</p>
<p>Un fa’baba yu’, OAsaina, ya hu sedi na bai mafa’baba;</p>
<p>gof metgut Håo para guåhu, ya Hågu manggånna.</p>
<p>Todu i diha guåhu ha’ mafa’chachalik;</p>
<p>interu siha mabutleleha yu’.</p>
<p>Kada kumuentus yu’, nisisita na bai essalåo huyung,</p>
<p>atburotu yan insuttu ha’ hu såsangan;</p>
<p>I finu’ iSainamuna’machatgi yu’</p>
<p>yan mamåhlåo yu’ todu i diha.</p>
<p>Ilek-ku entri guåhu na maisa, na ti bai minsiona Gui’,</p>
<p>esta ti bai setmun gi na’ån-ña.</p>
<p>Låo dispues kalang mohun guaha guåfi kimasoson gi kurason-hu,</p>
<p>mapopongli gi halum i te’lång-hu siha;</p>
<p>Yumayas yu’ sumustieni esti gi sanhalom-hu,</p>
<p>esta ti siña hu sungun.</p>
<p>I finu’ i Saina.</p>
<p>INEPPIN I SÅTMU                                                                           Ps 63, 2. 3-4. 5-6. 8-9</p>
<p>R.  (2)  I ANTI-HU MÅMA’HU NU HÅGU, O ASAINA YU’OS-SU.</p>
<p>O Yu’us, Hågu Yu’os-su– Hågu hu aliligåo!</p>
<p>I sinsen-hu mahåhalang nu Hågu; ya i anti-hu måma’hu,</p>
<p>kalang i tanu’ ni anglu’, tai lina’la’, yan tai hanum.</p>
<p>INEPPI….</p>
<p>Pues hu ispiha Håo gi halum i santuåriu</p>
<p>para bai hu li’i’ i minetgot-mu yan i gloriå-mu.</p>
<p>Sa’ mås dångkulu na minaolik i mina’ase’-mu ki i lina’la’;</p>
<p>i labios-su siempri Un tinina!</p>
<p>INEPPI….</p>
<p>Siempri taiguini para tunå-hu nu Hågu mientras yu’ låla’la’;</p>
<p>Bai hu håtsa hulu’ i kannai-hu, ya siempri bai hu ågang i na’ån-mu.</p>
<p>Siempri satisfetchu i anti-hu taiguihi yanggin gumuput yu’,</p>
<p>ya u maguf i labios-su ya i pachot-tu un tinina.</p>
<p>INEPPI….</p>
<p>Na Hågu magåhit i ayudantek-ku,</p>
<p>ya umessalåo yu’ maguf gi papa’ i ánining i pappam-mu.</p>
<p>I anti-hu chechettun giya Hågu;</p>
<p>i agapa’ na kannai-mu sumusteteni yu’.</p>
<p>INEPPI….</p>
<p>SIGUNDU NA TINAITAI                                                                             Rom 12, 1-2</p>
<p>Un tinaitai ginin i Kattan San Pablo para i taotåo Roma</p>
<p>Intónsis, mañe’lú-hu, put i dángkulun mina’åsi’ Yu’us nu hita na hu gågagåo hamyu: Para en ufresin maisa hamyu kumu un låla’la’ na sakrifisiu para si Yu’us, para en na’enñaihun hamyu interamenti gi sitbision-ña yan para en fanhuyung manna’maguf para Guiya. Estigi’ i magåhit na adorasion ni debidi en ufresi. Cha’-miyu muna’famparerehu hamyu yan i ginagagåo ni esti na tånu’, låo sedi si Yu’us na Guiya u tulaika i sanhalum-miyu ginin i kabålis na matulaikan i hinassun-miyu. Gi taiguini nai siña en tingu’ i minalagu’ Yu’us–atyu i maolik yan i muna’mamaguf Gui’ yan i prifektu.</p>
<p>I finu’ i Saina.</p>
<p>IBANGHELIU                                                                                               Mt 16, 21-27</p>
<p>ÅLELUIA</p>
<p>R.  Åleluia.    I TATAN I SAINA-TA AS JESUKRISTO U INA I MATAN I   KURASON-TA KOSA KI SIÑA TA LI’I’ TAIMANU TINAKKILO’ÑA I INANGOKKU NI MANMA’Å’AGANG HIT GUATU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Desdi ennao na tiempu Ha tutuhun si Jesus sumangåni klåru i mandisipulu-ña, “Debidi bai Hu hånåo para Hirusalen para bai Hu famadesi meggai ginin i manåmku’, i manmå’gas mamåli’, yan i ma’estrun i Lai. Para bai Hu mapunu’, låo gi mina’tres dihas para bai Hu mana’lå’la’ ta’lu.”</p>
<p>Kinenni’ Gui’ as Pedro gi un bånda ya tinituhun linalåtdi. Ilek-ña si Pedro, “Si Yu’us ti u sedi esti, Asaina. Ti debidi u masusedi esti nu Hågu!”  Ha bira Gui’ si Jesus ya ilek-ña as Pedro, “Ritira håo ginin Guahu, Satanås! Istotbu håo gi me’nå-hu, sa’ i hinassoso-mu hinassun tåotåo ha’, åhi’ ti hinassun Yu’us!”</p>
<p>Dispues ilek-ña si Jesus nu i mandisipulu-ña: “Yanggin guaha malagu’ dumalalaki Yu’, debidi u maleffanñaihun nu guiya mismu, u uma i kilu’os-ña, ya u dalalaki Yu’. I taotåo ni malagu’ na para u såtba i lina’lå’-ña siempri ha na’falingu; låo i taotåo ni ha na’falingu i lina’lå’-ña put Guåhu siempri ha sodda’. Kåo guaha ganansiån-ña i taotåo yanggin ha gånna todu i tanu’ låo ha na’falingu i lina’lå’-ña?  Åhi’!  Tåya’ i taotåo siña ha na’enñaihun put i para u gånna tåtti i lina’lå’-ña.  I Lahin i Taotåo esta ha’ para u fåttu gi glorian i Tatå-ña yan i mananghet-ña siha, ya guennåo nai siempri Ha apåsi kada unu sigun gi fina’tinås-ña.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> August 25, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu-7/<p>
        <p>A</p>
<p>FINENI’NA NA TINAITAI                                                                               Is 22, 19-23</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSainaas Shebna, ma’gas i palåsyu:</p>
<p>“Bai Hu na’suha håo ginin i che’cho’-mu</p>
<p>yan bai Hu hålla håo påpa’ ginin i puestom-mu.</p>
<p>Ennåo na ha’åni bai Hu ågang i tentago’-hu</p>
<p>as Eliakim, lahin Hilkiah;</p>
<p>Bai na’minagågu gui’ ni magagu-mu,</p>
<p>yan bai goddi gui’ ni sinturon-mu,</p>
<p>yan bai nå’i gui’ ni åoturidåt-mu.</p>
<p>Guiya para u tatan i mañåsaga giya Hirusalen,</p>
<p>yan gi gima’ Hudah.</p>
<p>Bai Hu po’lu i yabin i Gima’ David gi apågan Eliakim;</p>
<p>ya yanggin ha baba, tåya’ para u hinichum,</p>
<p>ya yanggin ha huchum, tåya’ para u binaba.</p>
<p>Bai Hu pega gui’ kalang iståka gi siguru na lugåt,</p>
<p>para u fama’un lugåt ni onråo para i familiån-ña.”</p>
<p>I finu’ i Saina.</p>
<p>INEPPIN I SÅTMU                                                                           Ps 138, 1-2. 2-3. 6. 8</p>
<p>R.  (8)  ASAINA, TAIHINEKKUK I GUINAIYAM-MU;</p>
<p>CHA’-MU UMABANDODONA I FINA’TINAS I KANNAI-MU.</p>
<p>Hu nå’i Håo gråsia,Asaina, yan todu i kurason-hu;</p>
<p>sa’ un hunguk i finu’ i pachot-tu;</p>
<p>gi me’nan i manånghit siha bai hu kånta i matunå-mu,</p>
<p>Hu saluda guatu i santus na templom-mu.</p>
<p>INEPPI….</p>
<p>Bai hu nå’i gråsia i na’ån-mu,</p>
<p>sa’ put i mina’åse’-mu yan i minagahet-mu;</p>
<p>Anai umågang yu’, Un oppi yu’;</p>
<p>Un nå’i minetgut i sanhalom-hu.</p>
<p>INEPPI….</p>
<p>Takkilu’ iSaina, låo Ha lili’i’ i manakpapa’,</p>
<p>yan i mambanidosu siha Ha tungu’ ginin i chagu’.</p>
<p>I yine’ase’-mu, OAsaina, dinidira todu i tiempu;</p>
<p>cha’-mu yuti’ñañaihun i che’chu’ i kannai-mu.</p>
<p>INEPPI….</p>
<p>SIGUNDU NA TINAITAI                                                                 Rom 11, 33-36</p>
<p>Un tinaitai ginin i Kattan San Pablo para i taotåo Roma</p>
<p>Gof riku si Yu’us! Gof taddung i tinemtom-ña yan i minalate’-ña!  Håyi siña umisplika i disision-ña siha?  Håyi siña kumumprendi i bidåda-ña?  Taimanu ha’ na ilek-ña i iskritura,</p>
<p>“Håyi tumungu’ i hinassun i Saina?</p>
<p>Håyi siña umakunseha Gui’?</p>
<p>Håyi guaha nai numå’i Gui’ maseha håfa,</p>
<p>ya para u apåsi Gui’ tåtti?”</p>
<p>Guiya muna’huyung todu i kosas siha, ya todu i kosas siha manggagaigi put i ginin Guiya yan put Guiya. U matuna si Yu’us para todu i tiempu!  Åmen.</p>
<p>I finu’ i Saina.</p>
<p>IBANGHELIU                                                                                               Mt 16, 13-20</p>
<p>ÅLELUIA</p>
<p>R.  Åleluia.   HÅGU SI PEDRO, I ATCHU’ ANAI PARA BAI HU KÅHAT</p>
<p>I GIMA’YU’OS-SU;</p>
<p>YA I FUETSAN SASALÅGUAN TI U HINILAT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Humånåo si Jesus para i lugåt gi fi’un i sengsung ‘Caesarea Philippi’, ya Ha faisin i mandisipulu-ña, “Håyi ilik-ñiñiha i taotåo siha put i Lahin i Taotåo?”</p>
<p>Manmanoppi siha, “Guaha umå’aluk si Juan Bautista. Ottru siha umå’aluk si Elias, mientras ottru siha sumåsangan na si Jeremias, patsino unu gi prufeta.”</p>
<p>Mamfinaisin siha as Jesus, “Låo hamyu, håyi en pepe’lu Yu’?”</p>
<p>Manoppi si Simon Pedro, “Hågu i Misihas, i Lahin i lala’la’ na Yu’us.”</p>
<p>Manoppi si Jesus, “Simon, Lahin Juan, magåhit na maguf håo!  Sa’ esti na minagåhit ti måttu giya hågu ginin un tåotåo, sino ki måttu direktamenti ginin as Tatå-hu gi langit. Pues bai Hu sangåni håo: na hågu åtchu’ håo, Pedro, ya gi hilu’ esti na åtchu’ nai bai Hu kåhat i Gima’Yu’os-hu, ya ni sikera i finatai ti u ginanna. Siempri bai Hu nå’i håo ni yabin i Rainun i langit; håfa un pribi gi tanu’ u mapribi gi langit; håfa un petmiti gi tanu’ u mapetmiti gi langit.”</p>
<p>Dispues Ha otdin si Jesus i mandisipulu-ña para cha’-ñiha fane’esangani ni håyi na Guiya i Misihas.</p>
<p>I Ibangheliun i Saina.</p>

        </section>
        <hr>
        
        <section>
        <h1>XX DAMENGGU GI UTDINÅRIU NA TIEMPU</h1>
        <p><strong>Date:</strong> August 18, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xx-damenggu-gi-utdinariu-na-tiempu-4/<p>
        <p>A</p>
<p>FINENI’NA NA TINAITAI                                                                           Is 56, 1. 6-7</p>
<p>Un tinaitai ginin i Lepblun i Prufeta as Isaias</p>
<p>Intonsis ilek-ña iSaina:</p>
<p>Dalalaki håfa dinanchi, che’gui håfa tunas;</p>
<p>sa’ i satbasion-hu esta ti åpmam måttu,</p>
<p>i hustisiåk-ku ti åpmam umannuk.</p>
<p>I istrangheru ni mañisiha yan iSaina,</p>
<p>ni sumesetbi Gui’,</p>
<p>maguaiya i na’an iSaina,</p>
<p>ya manhuhuyung tentago’-ña siha—</p>
<p>todu i gumåguatdia i Sabalu gi tininas</p>
<p>yan umo’osgi i kuntratå-hu,</p>
<p>siha bai Hu konni’ guatu gi sagrådu na sabanå-hu</p>
<p>ya bai na’fanmaguf siha gi gimå’-hu, gima’ tinayuyut;</p>
<p>i inifresin-ñiha yan sakrifisiun-ñiha</p>
<p>u fanma’aksepta gi hilu’ i attåt-hu,</p>
<p>sa’ i gimå’-hu umafana’an,</p>
<p>un guma’ tinayuyut para todu i taotåo siha.</p>
<p>I finu’ i Saina.</p>
<p>INEPPIN I SÅTMU                                                                           Ps 67, 2-3. 5. 6. 8</p>
<p>R.  (4)  O YU’US, SEDI NA TODU I NASION SIHA UN MATUNA.</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI                                                                 Rom 11, 13-15. 29-32</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Hamyu ni MamPagånu hu kuentutusi på’gu: Mientras ha’ ki guåguahu i apostut i MamPagånu, bai hu banidosu guini na che’cho’-hu. Puedi siña hu na’fanhosguan unus kuåntus ni manachataotåo-hu, ya u fanmasåtba unus kuåntus giya siha. Anai manmarichåsa siha, matulaika ya i taotåo siha ni ginin maninimigun Yu’us manhuyung manamigun Yu’us. Intonsis håfa para u masusedi, yanggin manma’aksepta siha?  Siempri guaha lina’la’ para i manmåtai!</p>
<p>Si Yu’us ti Ha tulalaika i hinasson-ña håyi u atyik para u bendisi. Ya hamyu ni MamPagånu, ti en esgi si Yu’us gi manmaloffan na tiempu; låo på’gu en risibi i mina’åsi’ Yu’us sa’ put i ti manmanosgi i ManHudihos.  Gi etmismu manera, put i mina’åsi’ ni en risibi, i ManHudihos ti ma’osgi si Yu’us, kosa ki siña siha lokkui’ på’gu u marisibi i mina’åsi’ Yu’us. Esta si Yu’us Ha presu todu i taotåo siha put i ti manubidenti, kosa ki siña Ha na’annuk i mina’åsi’ para todu siha.</p>
<p>I finu’ i Saina.</p>
<p>IBANGHELIU                                                                                   Mt. 15, 21-28</p>
<p>ÅLELUIA</p>
<p>R.  Åleluia.   SUMETMUN SI JESUS PUT I MAOLIK NA NUTISIAN I RAINU</p>
<p>YA HA NA’FANHOMLU’ TODU I MANMALÅNGU SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Sumuha si Jesus guennåo na lugåt ya humånåo para ‘Tyre’ yan ‘Sidon’.  Intonsis, måttu giya Guiya un palåo’an ‘Canaanite’ ni sumåsaga guennåo na lugåt ya inessalågui Gui’, “Asaina, Lahin David, gai ma’asi’ nu guåhu! I hagå-hu mampus inatburorota ni aniti.”Låo ti ineppi as Jesus. Manmåttu i mandisipulu-ña ya matutuhun mafaisin Gui’ put fabot na u, “Dulalak i palåo’an. Sigi ha’ ha essalågui’ hit.”Ilek-ña si Jesus, “I matago’-hu para atyu ha’ siha i manmalingu na kinilu gi taotåo Israhet.”Pues malak mo’na ya ha adora si Jesus ya ha faisin Gui’, “Asaina, ayuda yu’!”Låo manoppi si Jesus, “Ti dinanchi para ta chuli’ i nengkannu’ ginin i famagu’un ya ta nå’i i ga’lågu.”Låo ha insisti i palåo’an ya ilek-ña, “Put fabot, Asaina, kuntodu i ga’lågu mañochotchu ni ngatnan ni popoddung ginin i lamasan i amun-ñiha.”Ineppi gui’ as Jesus ya ilek-ña, “Palåo’an, metgut i hinenggem-mu!  U macho’gui i minalago’-mu.” Ennåo mismu na ora lumamåolik i hagå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIX DAMENGGU GI UTDINÅRIU NA TIEMPU</h1>
        <p><strong>Date:</strong> August 12, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xix-damenggu-gi-utdinariu-na-tiempu-7/<p>
        <p>A</p>
<p>FINENI’NA NA TINAITAI                                                               1 Kgs 19, 9a. 11-13a</p>
<p>Un tinaitai ginin i primet na Lepblun i Manrai</p>
<p>Måttu si Elijah gi liyang giya ‘Horeb’, i sabånan Yu’us, ya ennåo nai sumåga. Dispues ilek-ña iSaina, “Hånåo huyung ya un tohgi gi sabåna gi me’nan iSaina; para u faloffan iSaina.”  Un metgut yan makkat na månglu’ yumayamak i sabåna siha yan umi’ipi’ i atchu’ gi me’nan iSaina—låo taigui iSainagi halum i manglu’.  Dispues di i manglu’ i linåo—låo taigui iSainagi linåo.  Dispues di i linåo måttu i guafi—låo taigui iSainagi guafi.  Dispues di i guafi måttu un suåbi na guinaifin månglu’.  Anai ha hunguk esti si Elijah ha tåmpi i matå-ña gi halum i kapå-ña ya humånåo ya tumohgi gi intrådan i liyang.</p>
<p>I finu’ i Saina.</p>
<p>INEPPIN I SÅTMU                                                               Ps 85, 9. 10. 1l-12, 13-14</p>
<p>R.  (7)  ASAINA, NA’LI’I’ HAM NU I YINE’ASE’-MU,</p>
<p>YAN NÅ’I HAM NU I SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña.</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI….</p>
<p>U asudda’ i guinaiya yan i minagåhit;</p>
<p>u átchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI….</p>
<p>ISainau chuda’ påpa’ i bendision-ña;</p>
<p>ya u bula kusetchån-ña i tano’-ta.</p>
<p>U fofo’na i rikesa gi me’nån iSaina,</p>
<p>yan u giniha gi uriyan i pinikåt-ña.</p>
<p>INEPPI….</p>
<p>SIGUNDU NA TINAITAI                                                                             Rom 9, 1-5</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>I minagåhit hu såsangan, iyun i Kristo yu’ ya ti mandadagi yu’.  I kunsensiåk-ku lokkui’, ni ginigiha ni Espiritu Såntu, ha asigugura yu’ na ti mandadagi yu’ anai hu sångan na mandångkulu siha i piniti-hu, na tåya’ finakpu’-ñiha i pinadesin i kurason-hu para i taotåo-hu siha, era atyu siha sinsen-hu yan hagå’-hu!  Put siha na hu diseha na guåhu mohun u matdisi si Yu’us ya bai hu ma’apåtta ginin i Kristo. Tåotåo Yu’us siha; Ha na’famagu’on-ña ya Ha na’matungu’ nu siha i gloriå-ña; Ha fa’tinas i kuntratå-ña nu siha ya Ha nå’i ni Lai; siha gumogo’ti i magåhit na adorasion; esta marisibi i prumesan Yu’us siha; manmafañågu siha ginin i mamfamosu na Hibrehu; ya i Kristo, kumu tåotåo Gui’, såsaonåo Gui’ gi rasan-ñiha. Puedi si Yu’us, ni Ha gubebetna todu, u matuna para todu i tiempu! Åmen.</p>
<p>I finu’ i Saina.</p>
<p>IBANGHELIU                                                                                               Mt 14, 22-33</p>
<p>ÅLELUIA</p>
<p>R.  Åleluia.       Mahålang yu’ hu nanangga i Saina,</p>
<p>i anti-hu ha nanangga i fino’-ña.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Anai manhåspuk i linahyan tåotåo Ha insisti si Jesus na u fanma’udai gi boti i mandisipulu-ña ya u fanmofo’na guatu gi ottru båndan hagoi, mientras Ha rititira i taotåo siha. Dispues di Ha na’fanhånåo si Jesus i taotåo siha, humånåo Gui’ na maisa hulu’ gi eksu’ para u fanåyuyut, ya Guiguiya ha’ na maisa guennåo anai kumeke homhum.  Mientras tåntu, i boti ni esta måolik chinago’ña huyung tinituhun chinalåochåo ni napu sa’ mumetgut i manglu’. Kåsi ennåo i alas tres gi chatanmak mali’i’ Gui’ guaguaguatu giya siha mamomokkat gi hilu’ i hanum. Anai mali’i’ Gui’ na mamomokkat gi hilu’ hånum nina’fansen luhan i mandisipulu. Ilik-ñiha, “Ennagui’ i fafa’ñagui,” ya gi mina’a’ñao-ñiha manessalåo. Insigidas maninasigura siha as Jesus “Na’fantrangkilu ha’ hamyu! Guåhu ha’. Cha’-miyu fanma’å’a’ñåo!” Kumuentus si Pedro ya ilek-ña, “Asaina, yanggin magåhit na Hågu, tågu’ yu’ ya bai hu famokkat gi hilu’ hånum guatu giya Hågu.”  Ilek-ña si Jesus, “Maila’!” Pues humuyung si Pedro gi boti ya ha tutuhun mamokkat gi hilu’ hånum guatu para as Jesus. Låo anai ha sienti na gof metgut i manglu’, muma’å’ñåo gui’ ya ha tutuhun mañokñuk, pues umessalåo, “Asaina, na’libri yu’!” Ha istira huyung i kannai-ña, “Ai na ninátata i hinenggem-mu!  Håfa na muma’å’ñåo håo?” Gigun humålum i dos gi boti, pumåra i manglu’. Atyu siha i maniståba gi halum i boti ma’adora Gui’ ilik-ñiha, “Sin duda, magåhit, Hågu i Lahin Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>TRANSFIGURASION I SAINA</h1>
        <p><strong>Date:</strong> August 5, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/transfigurasion-i-saina/<p>
        <p>FINENI’NA NA TINAITAI                                                                                       A</p>
<p>Un tinaitai ginin i Lepblun i Prufeta as DanielDn 7, 9-10, 13-14</p>
<p>Mientras si Daniel ha a’atan:</p>
<p>Manmahåtsa tronu siha ya i Amku’ humånåo para i tronu-ña. Ma’lak kalang niebi i magagu-ña, ya i gaputilu-ña acha’apaka’ yan magagun låna; Ma’lak kalang finañila’ guåfi i tronu-ña, ya i ruedå-ña mañiñila’ guåfi. Mimilalak napun guåfi ginin i ta’chong-ña; Mit yan mit sumesetbi gui’, katdumi yan katdumi umasisisti gui’. Matutuhun i kotti ya manmababa i lepblu siha.</p>
<p>Mientras sisigi mo’na i na’manman na lini’i’ gi puengi, hu li’i’ unu kalang Lahin i taotåo mamamaila’, gi hilu’ mapagåhis i langit; Anai måttu guatu gi Amku’ maprisenta Gui’ gi me’nå-ña, Ha risibi fuetsa, gloria, yan rainu; nasion yan tåotåo siha ni difirentis lingguåhi masetbi Gui’. I fuetsån-ña fuetsan taihinekkuk ni ti para u machuli’ ginin Guiya, i rainon-ña ti u madistrosa.</p>
<p>I finu’ i Saina.</p>
<p>INEPPIN I SÅTMU                                                                           Ps 97, 1-2. 5-6. 9</p>
<p>R.  I SAINA RAI GUI’, I MÅS TAKKILU’ GI HILU’ TODU I TANU’.</p>
<p>ISainarai Gui’; sotta ya u maguf i tanu’;</p>
<p>sotta ya u fanmaguf i isla siha.</p>
<p>Mapagåhis yan hinemhum umaridundeha i Saina;</p>
<p>hustisia yan tininas haligin i tronu-ña.</p>
<p>INEPPI….</p>
<p>I sabåna siha manlagu’ kalang dangis gi me’nan iSaina,</p>
<p>gi me’nan iSainantodu i tanu’.</p>
<p>I langit Ha pruklåma i hustisian Yu’us;</p>
<p>ya todu i taotåo siha mali’i’ i gloriå-ña.</p>
<p>INEPPI….</p>
<p>Hågu,Asaina, i Mås Takkilu’ gi hilu’ todu i tanu’,</p>
<p>i Mås Takkilu’ gi entri i yi’us siha.</p>
<p>INEPPI….</p>
<p>SIGUNDU NA TINAITAI                                                                 2Pt 1, 16-19</p>
<p>Un tinaitai ginin i sigundu na Kattan San Pedro</p>
<p>Mangginefli’e’-hu:</p>
<p>Ti in dipendi ham ni fina’ istoria para en tingu’ i na’manman na finattun i Saina-ta as Jesukristo.  I attaduk-måmi mismu lumi’i’ i tinakkilo’-ña.  Maniståba ham guihi anai inenra yan tinina Gui’ as Yu’us Tåta, anai hongga i bos giya Guiya ginin i Mås Takkilu’ na Gloria, ilelek-ña,</p>
<p>“Guiya esti i kiridu na Lahi-hu, ni muna’mamaguf Yu’!”  Hami mismu humunguk esti na bos i måttu ginin i langit, anai manhahami yan Guiya gi santus na oksu’ sabåna.  Intonsis mås metgut na kumfiånsa gaigi giya hami put i minsåhi ni mapruklåma ni mamprufeta.  Ennåo na måolik para hamyu yanggin en ékkunguk i minsåhi, sa’ kalang un kåndit ni mani’ina gi halum homhum asta ki machakchak kattan yan manina i puti’un chatanmak gi kurason-miyu.</p>
<p>I finu’ i Saina.</p>
<p>IBANGHELIU                                                                                   Mt 17, 1-9</p>
<p>ÅLELUIA      Mt 17, 5c</p>
<p>Åleluia            GUIYA ESTI I HU GOFLI’I’ NA LAHI-HU, I MUNA’MAMAGUF YU’ –</p>
<p>EKKUNGUK GUI’!</p>
<p>Åleluia</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Dispues di sais dihas Ha konni’ si Jesus si Pedro, yan i dos chume’lu as Juan yan Santiago, hulu’ gi un takkilu’ na oksu’ sabåna mañisiha ha’ na maisa.  Mientras ma’a’atan Gui’, matulaika figurå-ña: muma’lak i matå-ña taiguihi i atdao, ya umå’paka’ i magagu-ña kalang kåndit. Dispues, i tres na mandisipulu mali’i’ si Moises yan Elias manguekuentus yan si Jesus. Intonsis kumuentus si Pedro ya ilek-ña as Jesus, “Asaina, mansuetti sa’ manggaigi hit guini; yanggin malagu’ Håo, bai hu fanhåtsa tres na palapåla guini, unu para Hågu, unu para si Moises, yan unu para si Elias.” Mientras kumuekuentus, mantinampi siha ni un ma’lak na mapagåhis ya un bos ginin i mapagåhis ilek-ña: “Guiya esti i Hu gofli’i’ na Lahi-hu, i muna’mamaguf Yu’–ekkunguk Gui’!” Anai ma hunguk i bos ni mandisipulu nina’fansen ma’å’ñåo siha ya manoppup påpa’ gi edda’.  Malak guatu si Jesus giya siha ya mampinatcha. Ilek-ña, “Fangahulu’, Cha’-miyu fanma’å’a’ñåo!” Pues anai manalakhilu’ tåya’ ottru lini’i’-ñiha fuera di si Jesus.</p>
<p>Anai manototunuk ginin i eksu’ sabåna maninetdin siha as Jesus, “Cha’-miyu fane’e’sangani ni håyi put esti i lini’i’-miyu asta ki mana’lå’la’ ta’lu i Lahin i Taotåo ginin i finatai.”</p>
<p>I Ibangheliun i Saina</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU￼</h1>
        <p><strong>Date:</strong> July 29, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu%ef%bf%bc/<p>
        <p>A</p>
<p>FINENI’NA NA TINAITAI                                                                               1 Kgs 3, 5. 7-12</p>
<p>Un tinaitai ginin i fine’na na Lepblun i Manrai</p>
<p>Umannuk iSainagi guinifin Solomon gi puengi.  Ilek-ña si Yu’us, “Gågåo Yu’ ni malago’-mu, ya bai Hu nå’i håo.”  Manoppi si Solomon:  “OAsaina, Yu’os-su, Un na’rai yu’, i tentago’-mu, para bai hu tahgui si tatå-hu as David; låo hobinsitu ha’ yu’, ya ti hu tungu’ håfa para bai hu cho’gui.  Hu setbi håo gi entalu’ i taotåo siha ni Un atyik, un dångkulu na katdumin tåotåo ya ti siña manmatufung.  Intonsis, nå’i i tentago’-mu, un kurason ni siña mangumprendi para u husga i taotåo-mu yan para u distinggi i dinanchi ginin i linachi.  Sa’ håyi siña gumubetna esti i kantidå na tåotåo-mu?”</p>
<p>Nina’maguf iSainasa’ Ha atyik si Solomon esti na ginagåo.  Pues ilek-ña si Yu’us nu guiya:  “Yå ki esti ginagåo-mu – åhi’ ti anåkku’ na lina’la’ para hågu, åhi’ ti rikesa, osino i lina’la’ i inimigu-mu siha, låo kinemprendi para un tungu’ håfa dinanchi – bai Hu cho’gui taimanu i ginagåo-mu.  Hu nå’i håo un kurason ni sen tomtum yan bula kinimprendi ya tåya’ parehu-mu asta på’gu, yan dispues di hågu tåya’ u fåttu u parehu yan hågu.”</p>
<p>I finu’ i Saina.</p>
<p>INEPPIN I SÅTMU                                                      Ps 119, 57. 72. 76-77. 127-128. 129-130</p>
<p>R.  (97)  ASAINA, HU GUAIYA I TINAGO’-MU SIHA.</p>
<p>Hågu ha’ malago’-hu,Asaina;</p>
<p>hu prumeti para bai hu cho’gui i fino’-mu.</p>
<p>I tinagu’ i labios-mu mås guaguan para guåhu</p>
<p>ki mit na pidåsun oru yan plåta.</p>
<p>INEPPI….</p>
<p>Puedi i guinaiyam-mu u kunsuela yu’</p>
<p>sigun gi prumeså-mu nu i tentago’-mu.</p>
<p>Na’fåttu i yine’ase’-mu giya guåhu ya bai hu lå’la’,</p>
<p>sa’ i finana’guem-mu ennåo minagof-fu.</p>
<p>INEPPI….</p>
<p>Hu sen guaiya i tinago’-mu</p>
<p>mås ki i mås finu na oru.</p>
<p>Put ennåo na hu dalalalaki todu i tinago’-mu;</p>
<p>hu chatli’i todu i linachi.</p>
<p>INEPPI….</p>
<p>Mambunitu i tinago’-mu siha;</p>
<p>pues put ennåo na hu kukumpli.</p>
<p>Yanggin matungu’ i fino’-mu, ennåo mannåna’i inina,</p>
<p>ya Ha nåna’i kinemprendi atyu siha i mansinsiyu.</p>
<p>INEPPI….</p>
<p>SIGUNDU NA TINAITAI                                                                                Rom 8, 28-30</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ta tungu’ na Ha chocho’gui si Yu’us i maolik para atyu siha i gumofli’i’ Gui’, atyu siha i Ha ågang sigun gi intension-ña.  Atyu siha i esta si Yu’us Ha atyik Ha na’fañahngi lokkui’ para u famparehu yan i Lahi-ña, kosa ki Guiya i Lahi-ña u primeru gi entalu’ i meggai na mañe’lu.  Intonsis atyu siha i Ha na’fañahngi si Yu’us Ha ågang; ya atyu siha i Ha ågang, Ha na’fanunas gi me’nå-ña, yan Ha na’fañåonåo siha gi gloriå-ña.</p>
<p>I finu’ i Saina.</p>
<p>IBANGHELIU                                                                                                  Mt 13, 44-52</p>
<p>ÅLELUIA   Mt 11, 25</p>
<p>R.  Åleluia.  U MATUNA HÅO, TÅTA, SAINAN I LANGIT YAN I TANU’;</p>
<p>UN NA’MATUNGU’ NI MANAKPAPA’ NA TÅOTÅO I MISTERIUN I RAINU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni linahyan tåotåo:</p>
<p>“I Rainun i langit siña ma’akumpåra yan un guaguan na alåhas ni mahåfut gi fanggualu’an ya dispues sinedda’ ni un tåotåo. Ha nå’na’ di nuebu, ya gi minagof-ña humånåo ya ha bendi todu i guinaha-ña ya ha fåhan ennåo na guålu’. “Parehu lokkui’, i Rainun i langit kalang i kumitsiånti ni manispipiha ni manmåolik na petlas. Anai ha sodda’ unu ni sen guaguan na petlas, humånåo tåtti ya ha na’fanmabendi todu i guinaha-ña ya ha fåhan ennåo na petlas.  “I Rainun i langit lokkui’ siña ma’akumpåra yan i chinchulu ni mayotti huyung gi hagoi, ya manrikohi todu klåsin guihan. Anai bula, masåggui’ hålum gi kantun hagoi ya manmatå’chung påpa’ para u ma’ayik atyu i manggái bali ya manmapo’lu gi sahguan. Atyu siha i manai bali manmayuti’. Taiguennåo ha’ siempri humuyongña gi uttimun i tanu’.  U fanhånåo i manånghit huyung ya u masipåra i manailayi ginin i manmåolik, ya u fanmayotti guatu gi sagan guåfi i manailayi, anai u fanggågak yan u fanchikchik nifin-ñiha.”</p>
<p>Mamfinaisin siha as Jesus, “Kåo en kemprendi todu esti siha?”</p>
<p>Manmanoppi siha, “Hunggan.”</p>
<p>Pues ilek-ña si Jesus, “Kada unu gi ma’estrun i Lai ni humålum dumisipulu gi Rainun i langit kalang i tatan i gima’ ni siña ha laknus ginin i dipositu-ña parehu ha’ i nuebu yan i bihu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVI DAMENGGU GI UTDINÅRIU NA TIEMPU￼</h1>
        <p><strong>Date:</strong> July 22, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvi-damenggu-gi-utdinariu-na-tiempu%ef%bf%bc-2/<p>
        <p>A</p>
<p>FINENI’NA NA TINAITAI                                                                               Wis 12, 13. 16-19</p>
<p>Un tinaitai ginin i Lepblun Tinemtum</p>
<p>Tåya’ Yu’us fuera di Hågu ni umadadahi todu,</p>
<p>na para Un na’annuk na ti Un kundedena i manmåolik,</p>
<p>Sa’ måfattu i hustisia ginin i minitgot-mu;</p>
<p>ya put i ma’gas todu i kosas Håo mina’ pasesensia Håo para todu.</p>
<p>Sa’ Un na’a’annuk i fuetsåm-mu yanggin ti mahonggi i kinabålis i fuetsåm-mu;</p>
<p>ya gi atyu siha i tumungu’ Håo, Un lalåtdi i mandiskuidåo.</p>
<p>Låo maseha Hågu må’gas i minetgut, manhuhusga Håo kun mina’åsi’,</p>
<p>ya Un gubebetna ham kun pinasensia;</p>
<p>sa’ i minetgut ha e’ekkunguk i minalago’-mu.</p>
<p>Ya Un fa’nå’gui i taotåo-mu, ginin esti na cho’chu’</p>
<p>na atyu siha i manunas debidi u fangkariñosu;</p>
<p>Ya Un nå’i i lalahi-mu måolik na rason para u fanmanangokku</p>
<p>na para Un sedi siha na para u fanmañotsut nu i isao-ñiha.</p>
<p>I Finu’ i Saina.</p>
<p>INEPPIN I SÅTMU                                                                             Ps 86, 5-6. 9-10. 15-16</p>
<p>R.  (5)   ASAINA, MÅOLIK HÅO YAN MANASISI’I.</p>
<p>Hågu, OAsaina, kariñosu Håo yan manasisi’i,</p>
<p>bula Håo mina’åsi’ para atyu siha i umå’agang Håo.</p>
<p>Ékkunguk, Asaina, i tinayuyot-tu;</p>
<p>yan atendi i bos i ginagågåo-hu.</p>
<p>INEPPI….</p>
<p>Todu i nasion siha ni Un fa’tinas siempri u fanmåttu</p>
<p>ya Un ma’adora,Asainagi me’nå-mu,</p>
<p>ya u matuna i na’ån-mu.</p>
<p>Sa’ må’gas Håo ya Un chocho’gui i manna’manman siha na fina’tinas;</p>
<p>ya Hågu ha’ na maisa Yu’us.</p>
<p>INEPPI….</p>
<p>Låo Hågu,Asaina, Yu’us Håo ni yo’asi’ yan kariñosu,</p>
<p>ñating lalålu’, bula mina’åsi’ yan fiet Håo.</p>
<p>Talakmagi giya guåhu, ya Un gaima’åsi’ nu guåhu;</p>
<p>nå’i ni minetgot-mu i tentago’-mu.</p>
<p>INEPPI….</p>
<p>SIGUNDU NA TINAITAI                                                                    Rom 8, 26-27</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Gi etmismu manera måfattu lokkui’ i Espiritu para u ayuda hit, achukka’ manñaba’ hit.  Put i ti ta tungu’ taimanu manåyuyut; Guiya i Espiritu mismu gumagågagui hit ginin as Yu’us umu’ugung ni ti siña masångan ni palåbra.  Ya si Yu’us, ni Ha lili’i’ hålum i kurason-ta, Ha tungu’ håfa gaigi gi hinassun i Espiritu; sa’ i Espiritu manggågagåo as Yu’us para i taotåo-ña siha sigun gi minalago’-ña.</p>
<p>I Finu’ i Saina.</p>
<p>IBANGHELIU                                                                                     Mt 13, 24-43</p>
<p>ÅLELUIA     Mt 11, 25</p>
<p>R.  Åleluia.  U MATUNA HÅO, TÅTA, SAINAN I LANGIT YAN I TANU’;</p>
<p>UN NA’MATUNGU’ NI MANAKPAPA’ NA TÅOTÅO I MISTERIUN I RAINU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i linahyan ottru na fina’akumparasion: “I Rainun i langit siña ma’akumpåra yan i taotåo ni mañåtpi ni maolik na simiya gi gualo’-ña.  Anai manmamaigu’ todu, måttu i inimigu-ña ya manåtmi simiyan chå’guan gi entalu’ i trigu, dispues humånåo.  Anai ha tutuhun manmanokcha’ yan mano’a’ i trigu, manannuk lokkui’ i cha’guan.  Manmåttu i tintågu’ i gai gualu’ ya masangåni gui’, ‘Siñot, ada ti måolik na simiya tinanom-mu gi gualo’-mu? Mangginin manu atyu siha i cha’guan?’  Manoppi gui’, ‘I inimigu-hu chomo’gui esti.’ Mafaisin gui’ ni tentago’-ña, ‘Kåo malagu’ håo ya bai in ripåsa?’  Manoppi gui’, ‘Mungnga, sa’ yanggin en be’uk i cha’guan siña ha’ en chabe’uk yan i trigu.  Po’lu ya u fanla’chuk parehu asta i tiempun kine’ku’ ya gi tiempun kine’ku’ guåhu bai Hu sangåni siha i para u fanmango’ku’, na’fanmunton finene’na i cha’guan ya u fanmasonggi, dispues nai rikohi yan en chili’ i trigu guatu gi dipositu.'”</p>
<p>Mansinangåni siha ta’lu as Jesus ottru fina’akumparasion: “I Rainun i langit uma’achuli’ yan i pipitas muståsa ni guaha chumuli’ ya ha såtpi gi gualu’.  Guiya esti i mås dikiki’ na simiya gi todu, låo yanggin dumångkulu guiya mås dångkulu ki todu i tinanum siha. Mama’un dångkulu na trongku ya i paluma manmåfattu ya mafa’titinas i chenchun-ñiha gi ramås-ña siha.”</p>
<p>Mansinangåni siha ta’lu ottru na fina’akumparasion: “I Rainun i langit kalang i libadura ni ha chuli’ i palåo’an ya ha yaka’ yan tres mididan arina, asta ki interu i yinaka’ bulåchu.”</p>
<p>Todu esti siha na leksion Ha fa’nå’gui si Jesus i linahyan tåotåo gi fina’akumparasion. Gi fina’akumparasion ha’ na Ha fa’nå’gui siha, para u makumpli håfa masångan ginin i prufeta:</p>
<p>“Bai Hu kuentusi siha gi fina’akumparasion,</p>
<p>Bai Hu anunsia håfa hagas ha’ uma’atuk desdi i tutuhun i tånu’.”</p>
<p>Dispues Ha na’fanhånåo si Jesus i linahyan ya humånåo Gui’ para i gima’. Manmåttu guatu giya Guiya i mandisipulu yan esti na finaisin, “Esplikåyi ham put i cha’guan gi halum tånu’ na fina’akumparasion.”  Gi ineppen-ña ilek-ña, “I lancheru ni mañåñatpi måolik na simiya era Guiya i Lahin i Taotåo; I gualu’ era i siudadånun i Rainu. I cha’guan ha riprisesenta i siudadånun atyu i tailayi ya i inimigu ni sumåtpi i simiyan chå’guan era si Satanås. I ha’ånin kine’ku’, esdisit, i uttimun i tanu’, ya i manmangongo’ku’ era i manånghit.  Taimanu ha’ na marikokohi i cha’guan ya masosonggi, taiguennåo ha’ lokkui’ gi uttimun i tanu’.  I Lahin i Taotåo siempri Ha na’fanhånåo i mananghet-ña para u marikohi ginin i Rainon-ña todu atyu siha i umeppuk ottru tåotåo siha para u matulaika i hinenggin-ñiha yan i chumocho’gui i tailayi.  U famblinangku siha ni anghit hålum gi hetnun guåfi ya guennåo na u fangasao yan u fanchikchik nifin-ñiha.  Dispues i taotåo Yu’us siha u fanma’lak kalang i atdao gi Rainun i Tatan-ñiha. Pues fanekkunguk yanggin guaha talangan-miyu!</p>
<p>I Ibangheliun i Saina.</p>

        </section>
        <hr>
        
        <section>
        <h1>XV DAMENGGU GI UTDINÅRIU NA TIEMPU</h1>
        <p><strong>Date:</strong> July 15, 2023<p>
        <p><strong>Author:</strong> admin<p>
        <p><strong>URL:</strong> https://northstar.website/xv-damenggu-gi-utdinariu-na-tiempu-2-2/<p>
        <p>A</p>
<p>FINENI’NA NA TINAITAI                                                                           Is 55, l0-ll</p>
<p>Un tinaitai ginin i Lepblun i Prufeta as Isaias</p>
<p>Intonsis ilek-ña iSaina:</p>
<p>Taimanu ha’ na måfattu ginin i langit</p>
<p>i ichan yan i niebi</p>
<p>ya ti mabibira siha tåtti</p>
<p>asta ki marega i tanu’,</p>
<p>ha na’måmåolik i edda’ yan meppa’ i tinanum,</p>
<p>ha nåna’i i simiyå-ña atyu i manånanum</p>
<p>yan pån atyu i chumotchochu,</p>
<p>pues taiguennåo ha’ lokkui’ i fino’-hu</p>
<p>ni humuhuyung ginin i pachot-tu;</p>
<p>ti u ta’lu tåtti giya guåhu dibåtdi,</p>
<p>låo siempri macho’gui i minalago’-hu,</p>
<p>ya u makumpli i rason na hu na’fanhånåo siha.</p>
<p>I Finu’ i Saina.</p>
<p>INEPPIN I SÅTMU                                                                            Ps 65, l0. ll. l2-l3. l4</p>
<p>R. (LK 8,8) I SIMIYA NI PODDUNG GI MAOLIK NA ODDA’</p>
<p>U FANOKCHA’ MEPPA’ NA KUSETCHA.</p>
<p>Esta Un bisita i tanu’ yan Un rega,</p>
<p>esta Un na’sen måolik i edda’.</p>
<p>Misin hånum i sadduk Yu’us;</p>
<p>esta Un pripåra i simiya.</p>
<p>INEPPI …</p>
<p>Intonsis Un pripåra i tanu’:  Un na’måsmai i inalådu,</p>
<p>Un yamak i trosun odda’.</p>
<p>Un na’mañaña’ ni ichan,</p>
<p>Un bendisi i kusetchån-ña.</p>
<p>INEPPI …</p>
<p>Un kurona i sakkan ni pruduktu;</p>
<p>yan i chalån-mu siha manmachuchuda’ nu i mineggai kusetcha.</p>
<p>I kannat ni ti manma’alådu manmachuchuda’ ni kusetcha;</p>
<p>ya tinampi i eksu’ ni minaguf.</p>
<p>INEPPI …</p>
<p>Piesa ha’ i påstu ni kinilu siha,</p>
<p>ya i kannat nina’onnu’ ni trigu;</p>
<p>manessalåo yan mangånta kun minaguf.</p>
<p>INEPPI…..</p>
<p>SIGUNDU NA TINAITAI                                                                             Rom 8, l8-23</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Hu kunsidedera na i minaså’pit esti na lina’la’ kaiha parehu yan i gloria ni numanangga hit.  Todu i nina’huyung masesen diseha manangga na si Yu’us u na’matungu’ i famagu’on-ña.  Manmakundena i nina’huyung siha para mungnga na u falingu i rason na manmafa’tinas siha, åhi’ ti put i minalagu’-ñiha, låo put i ennåo minalago’-ña si Yu’us. Låo gaigi ha’ i inangokku  na un diha u mana’fanlibri ginin i isklåbu ya u fanlamas esti siha i nina’huyung ya u fañåonåo gi gloriosu na linibrin i famagu’un Yu’us.  Ta tungu’ ha’ na asta på’gu na mumentu manu’ugung put puti todu i nina’huyung, taiguihi puti-ña i kumekefañagu.  Låo åhi’ ti i nina’huyung ha’ manu’ugung; hita lokkui’ ni manmanå’i ni Espiritu kumu i fine’na na rigålun Yu’us manu’ugung hit gi sanhalom-ta mientras ta nanangga si Yu’us na u fa’famagu’on-ña hit para u na’fanlibri hit.</p>
<p>I Finu’ i Saina.</p>
<p>IBANGHELIU                                                                                               Mt l3, l-9</p>
<p>ÅLELUIA.</p>
<p>R. Åleluia.  I SIMIYA GUIYA ENNÅO I FINU’ YU’US, SI JESUKRISTO GUIYA I MAÑÅÑATPI SIMIYA; TODU I MANMÅTTU GIYA GUIYA U FANLÅ’LA’ PARA TODU I TIEMPU.</p>
<p>R. Åleluia.</p>
<p>+ Un tinaitai ginin i såntu Ibangheliu sigun gi tinigi’ San Mateo.</p>
<p>Gi mismu ha’åni anai Ha dingu si Jesus i gima’, matå’chung påpa’ gi kantun hagoi.  Humuyung na un dangkulun linahyan tåotåo manetnun gi uriyå-ña pues ennåo na humånåo ya matå’chung gi boti mientras i taotåo siha manotohgi gi kantun hånum.  Mangkinuentusi siha åpmam gi fina’akumparasion gi taiguini na manera:</p>
<p>“Un lancheru humånåo huyung para u fañåtpi simiya.  Palu gi sinatpen-ña mamoddung gi chalan tåotåo, ya manmåttu i paluma ya makånnu’.  Palu gi sinatpen-ña mamoddung gi halum åtchu’, anai dididi’ odda’.  Mandokku’ insigidas sa’ ti tåddung i edda’, låo anai kahulu’ i atdao ya manhina’mi, matutuhun manmalåyu sa’ dididi’ hali’-ñiha.  Lokkui’, palu gi sinatpen-ña mamoddung gi halum tituka’, anai mandångkulu esti, manñiñikut.  Put lusuttimu, palu gi sinatpen-ña mamoddung gi maolik na odda’ ya manmanokcha’ sientu, patsino sisenta, osino trenta buettas.</p>
<p>“Kada unu debidi u gof ripåra håfa hiningongok-ña.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU</h1>
        <p><strong>Date:</strong> July 8, 2023<p>
        <p><strong>Author:</strong> admin<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu-2-2/<p>
        <p>A</p>
<p>FINENI’NA NA TINAITAI                                                                           Zec 9, 9-l0</p>
<p>Un tinaitai ginin i Lepblun i Prufeta as Zacarias</p>
<p>Intonsis, ilek-ña i Saina:</p>
<p>Na’maguf håo, O hagan Sion,</p>
<p>essalåo kun minaguf, O hagan Hirusalen!</p>
<p>Atan ha’ sa’ para u fåttu giya hågu i rai-mu;</p>
<p>Guiya un tunas na nana’libri,</p>
<p>humitdi Gui’, yan ma’u’udai gi hilu’ un buliku,</p>
<p>un tatneru, låhi na påtgun buliku.</p>
<p>Siempri ha na’falingu i kalesa ginin Ephraim,</p>
<p>yan i kabåyu ginin Hirusalen;</p>
<p>u falingu i fletchan i gumegera,</p>
<p>ya Guiya para u pruklåma pås para i nasion siha.</p>
<p>I rainon-ña para desdi un tåsi asta ottru tåsi,</p>
<p>yan desdi i Saduk asta i puntan tånu’ siha.</p>
<p>I finu’ i Saina.</p>
<p>INEPPIN I SÅTMU                                                               Ps l45, l-2. 8-9. l0-11. l3-l4</p>
<p>R.(l)  BAI HU TUNA I NA’ÅN-MU TODU I TIEMPU, RAI-HU YAN YU’OS-SU.</p>
<p>Bai hu na’takkilu’ Håo, O Yu’os-su yan Rai-hu,</p>
<p>yan bai hu tuna i na’ån-mu todu i tiempu.</p>
<p>Bai hu bendisi Håo kada diha,</p>
<p>yan bai hu tuna i na’ån-mu todu i tiempu.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu,</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Todu i fina’tinås-mu un manå’i gråsia, OAsaina</p>
<p>ya un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minetgot-mu.</p>
<p>INEPPI…..</p>
<p>Fiet iSainagi todu i fino’-ña,</p>
<p>yan fiet gi todu siha i che’cho’-ña.</p>
<p>ISainaHa supopotta todu atyu siha i mamopoddung</p>
<p>yan Ha na’fanatachu todu atyu siha i manetekkun.</p>
<p>INEPPI…..</p>
<p>SIGUNDU NA TINAITAI                                                                 Rom 8, 9. ll-l3</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Låo ti manlåla’la’ hamyu sigun gi minalagu’ i naturat-miyu kumu tåotåo; inlugåt di esti, manlåla’la’ hamyu sigun gi minalagu’ i Espiritu–yanggin magåhit na låla’la’ i Espiritun Yu’us giya hamyu. Ti iyun i Kristo hamyu yanggin taigui i Espiritun i Kristo giya hamyu.</p>
<p>Yanggin låla’la’ giya hamyu i Espiritun Yu’us, ni muna’lå’la’ ta’lu si Jesus ginin i finatai, pues Guiya ni muna’lå’la’ ta’lu i Kristo ginin i finatai u nå’i lina’la’ i mámatai na tataotåo-miyu ginin i gumaigin i Espiritu-ña giya hamyu.  Pues put ennåo, mañe’lu-hu, na guaha upbligasion-ta, låo ti atyu na klåsin upbligasion ni para ta fanlå’la’ sigun gi minalagu’ naturåt ni gaigi giya hita kumu tåotåo.  Yanggin manlå’la’ hamyu sigun gi naturåt ni gaigi giya hamyu kumu tåotåo, siempri manmåtai hamyu; låo yanggin manlå’la’ hamyu sigun gi Espiritu siempri en pinu’ i isao siha na aksion-miyu ya siempri manlå’la’ hamyu.</p>
<p>I finu’ i Saina.</p>
<p>IBANGHELIU                                                                                               Mt 11, 25-30</p>
<p>ÅLELUIA      Mt 11-25</p>
<p>R. Åleluia.    U MATUNA HÅO, TÅTA, SAINAN I LANGIT YAN I TANU’;</p>
<p>UN NA’MATUNGU’ NI MANDIKIKI’ I MISTERIUN I RAINU.</p>
<p>R.  Åleluia.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Atyu na tiempu taiguini sinangån-ña si Jesus: “Tåta, Sainan långit yan tånu’, Hågu Hu tutuna sa’ atyu siha i ti Un na’matungu’ ni manmalåti’ yan i manomtum Un na’matungu’ ni famagu’un.  Tåta, hunggan magåhit. Sen máguf Håo Un disidi esti siha.</p>
<p>“Todu esti siha Ha nå’i Yu’ si Tåta. Tåya’ tumungu’ i Lahi-ña sino ki i Tata, yan tåya’ tumungu’ i Tata sino ki i Lahi-ña yan maseha håyi malago’-ña na u na’matungu’ i Tata.</p>
<p>“Fanmamaila’ giya Guåhu, todu hamyu ni manyayas yan mangkatgådu, ya Guåhu bai Hu na’fandiskånsa hamyu.  Chili’ i yigu-hu ya en ima gi apågan-miyu ya en fanmanungu’ ginin Guahu, sa’ kariñosu yan humitdi i kurason-hu.  I antin-miyu siempri u fanmañodda’ diskånsu.  I yigu-hu ni para bai Hu nå’i hamyu ti mapput, ya i katga ni para bai Hu po’lu gi hilu’-miyu ñahlalang.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIII DAMENGGU GI UTDINÅRIU NA TIEMPU</h1>
        <p><strong>Date:</strong> June 30, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiii-damenggu-gi-utdinariu-na-tiempu-5/<p>
        <p>A</p>
<p>FINENI’NA NA TINAITAI                  2 Kgs 4, 8-ll. l4-l6a</p>
<p>Un tinaitai ginin i Sigundu na Lepblun i Manrai</p>
<p>Un diha måttu si Elisha guatu giya Shunem, anai iståba un palåo’an ni takkilu’ pueston-ña gi entalu’ i taotåo, ya finaisin gui’ para u chotchu i dos. Dispues di ennåo, kada biåhi di maloffan guennåo si Elisha sumusugu’ para u chotchu. Intonsis ha sangåni i asaguå-ña, “Hu tungu’ na sinantusan esti na tåotåo ginin as Yu’us. Yåki sessu ha bisita hit, maila’ ya ta arekla un kuåttu gi hilu’ i atuf ya ta na’yiyi un kåtri, lamasa, siya yan fållut, kosa ki yanggin måttu giya hita ennåo nai u såsaga.” Guennåo nai dispues måttu si Elisha ya sumåga gi kuåttu un puengi.</p>
<p>Dispues mamaisin si Elisha, “Kåo guaha siña macho’gui para guiya?” Manoppi si Gehazi i sitbinten-ña, “Hunggan! tåya’ lahi-ña ya esta å’amku’ i asaguå-ña.” Ilek-ña si Elisha, “Ågang gui’ mågi”. Anai ma’ågang ya måttu ya tumohgi gi petta, mama’tinas prumesa si Elisha, “Taiguini na tiempu ottru såkkan siempri mangaririñu håo un patgun låhi.”</p>
<p>I finu’ i Saina.</p>
<p>INEPPIN I SÅTMU                        Ps 89, 2-3. l6-l7. l8-l9</p>
<p>R.(2)   BAI HU KÅNTA I MINAOLIK I SAINA TODU I TIEMPU.</p>
<p>Bai hu kånta todu i tiempu i fabot ni ginin iSaina,</p>
<p>bai hu pruklåma na fiet Håo para todu i hinerasion siha.</p>
<p>Sa’ esta ilek-mu, “I guinaiyak-ku esta ma’istapblesi para todu i tiempu”;</p>
<p>esta Un kumfitma gi langit na fiet Håo.</p>
<p>INEPPI…..</p>
<p>Manmaguf i taotåo ni umadodora Håo,Asaina,</p>
<p>ni manlåla’la’ ma’lak gi me’nå-mu.</p>
<p>Manmaguf makantåyi i na’ån-mu todu i diha;</p>
<p>manessalåo kantan guput anai manggånna Håo.</p>
<p>INEPPI…..</p>
<p>Sa’ Hågu ma’lak na fuetsan-ñiha;</p>
<p>put i guinaiyam-mu na manmanggånna ham.</p>
<p>Sa’ iSainanai gaigi i pruteksion-ta,</p>
<p>i Uniku na Såntus Israhet, i rai-ta!</p>
<p>INEPPI…..</p>
<p>SIGUNDU NA TINAITAI                  Rom 6, 3-4. 8-ll</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Kåo ti en tingu’ na hita ni manmatakpångi gi as Jesukristo manmatakpångi hit gi finatai-ña? Ginin i manmatakpanget-ta gi finatai-ña manmahåfut hit yan Guiya, kosa ki, taimanu ha’ na mana’lå’la’ Gui’ ta’lu ginin i finatai ginin i glorian i Tata, hita lokkui’ siña manlå’la’ gi nuebu na lina’la’. Yanggin manmåtai hit yan i Kristo, manmanhonggi hit lokkui’ na u ta fanlå’la’ yan Guiya. Ta tungu’ na i Kristo, esta mana’lå’la’ un biåhi ginin i finatai, ti u måtai ta’lu; tåya’ esta fuetsån-ña i finatai giya Guiya. I finatai-ña era finatai ginin i isao, un biåhi ha’ para todu i tiempu; i lina’lå’-ña lina’la’ para si Yu’us. Gi etmismu manera, debidi en kensidera na manmåtai hamyu esta gi isao låo manlåla’la’ para si Yu’us gi as Jesukristo.</p>
<p>I  Finu’ i Saina.</p>
<p>IBANGHELIU                                         Mt l0, 37-42</p>
<p>ÅLELUIA      Jn 8, l2</p>
<p>R. Åleluia.  ILEK-ÑA I SAINA, GUÅHU I KANDIT I TANU’;</p>
<p>I TAOTÅO NI DUMALALAKI YU’ U GAIGI GIYA GUIYA</p>
<p>I KANDIT I LINA’LA’.</p>
<p>R. Åleluia.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus nu i mandisipulu-ña:</p>
<p>“Atyu i gumuaiya si tatå-ña, osino si nanå-ña, lahi-ña pat hagå-ña, mås ki Guahu ti diknu yan Guåhu. Atyu i ti malagu’ ha kåtga i kilu’os-ña para u dalalaki Yu’ ti diknu yan Guåhu. Atyu i guiya ha’ ha ispihan mamaisa siempri ha distrosan maisa gui’, ya atyu i pumopo’lu na taibali gui’ put Guåhu siempri ha sodda’ håyi gui’. “Atyu i umaksepta hamyu ha aksesepta Yu’, ya atyu i umaksepta Yu’ ha aksesepta atyu i muna’hånåo Yu’. Atyu i umaksepta i prufeta sa’ put i ha kåkatga i titulun prufeta siempri ha risibi i premiun i prufeta; atyu i umaksepta un sinantusan na tåotåo sa’ put i matungu’ na såntus gui’ ha risibi i premiun i santus na tåotåo. Ya bai Hu prumeti hamyu na maseha håyi i numa’i tasan hånum manenghing para esti i manakpapa’ sa’ put i disipulu gui’ ti u fåtta gui’ premiu.</p>
<p>I Ibangheliun i Saina.</p>

        </section>
        <hr>
        
        <section>
        <h1>XII DAMENGGU GI UTDINÅRIU NA TIEMPU</h1>
        <p><strong>Date:</strong> June 24, 2023<p>
        <p><strong>Author:</strong> admin<p>
        <p><strong>URL:</strong> https://northstar.website/xii-damenggu-gi-utdinariu-na-tiempu-3/<p>
        <p>A</p>
<p>FINENI’NA NA TINAITAI                                                                    Jer 20, l0-l3</p>
<p>Un tinaitai ginin i Lepblun i Prufeta as Jeremiah</p>
<p>“Hunggan, hu hunguk i ñangun meggai na tåotåo:</p>
<p>“Manna’ma’ñåo gi todu i bånda!</p>
<p>Rinunsia! maila’ ya ta rinunsia gui’!”</p>
<p>Todu atyu siha i ginin manamigu-hu</p>
<p>manmaguf ma’a’atan i linachi-hu.</p>
<p>‘Siña ha’ goddon gi ékkudu; ya siempri manmanggånna hit,</p>
<p>ya ta na’empas.’</p>
<p>Låo humahami yan iSaina, kalang i mås metgut:</p>
<p>u fanmatompu’ i pumetsisigi yu’, ti u fanmanggånna.</p>
<p>Gi manmapeddin-ñiha u mana’fanmamåhlåo,</p>
<p>para todu i tiempu, gi ti siña mamaleffanñaihun na</p>
<p>klåsin disareklåo.</p>
<p>OAsainani ehetsitu siha, Hågu chumachagi i manunas,</p>
<p>Hågu umeksamimina i hinassu yan i kurason,</p>
<p>sedi yu’ para bai hu li’i’ i binggansåm-mu nu siha,</p>
<p>sa’ giya Hågu nai hu intrega i kaosåk-ku.</p>
<p>Kantåyi iSaina,</p>
<p>tuna iSaina,</p>
<p>Sa’ Ha riskåta esti i lina’la’ i pepbli</p>
<p>ginin i fuetsan i tailayi! “Ilek-ña si Jeremiah:</p>
<p>I finu’ i Saina.</p>
<p>INEPPIN I SÅTMU                                                                    Ps 69, 8-l0. l4. l7. 33-35</p>
<p>R. (l4) ASAINA, GININ I DANGKULU NA GINIFLI’E’-MU, OPPI YU’.</p>
<p>Put Hågu na hu sungun i insuttu,</p>
<p>ya tinampi matå-hu ni minamåhlåo.</p>
<p>Mayuti’ñaihun yu’ ni mamparintes-su,</p>
<p>un istrangheru yu’ para i famagu’un nanå-hu,</p>
<p>Sa’ ha latchai yu’ i animu-hu put i gimå’-mu,</p>
<p>ya i insuttun atyu siha i chumatfinunu’i Håo mamopoddung gi hilo’-hu.</p>
<p>INEPPI…..</p>
<p>Låo hu tåtayuyut Håo,Asaina,</p>
<p>para Un ékkunguk i ginagågåo-hu.</p>
<p>O Yu’us, gi dangkulun kariñu-mu ékkunguk yu’</p>
<p>ni siguru na ayudu-mu.</p>
<p>Oppi yu’,Asaina, sa’ geftao i guinaiyam-mu;</p>
<p>gi dangkulun mina’ase’-mu bira Håo mågi giya guåhu.</p>
<p>INEPPI…..</p>
<p>“Hamyu ni manakpapa’, atan ya en fanmaguf;</p>
<p>hamyu ni umispipiha si Yu’us, u fanmaguf kurason-miyu!</p>
<p>Sa’ iSainaHa huhunguk i pepbli,</p>
<p>ya ti malelefa ni manmapreresu.</p>
<p>Un matuna ni langit yan i tanu’,</p>
<p>kuntodu i tasi yan todu siha i mangalalamtin gi halum tåsi!”</p>
<p>INEPPI…..</p>
<p>SIGUNDU NA TINATAI                                                                       Rom 5, 12-15</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ginin un låhi na måttu i isao gi tanu’, ya i isåo-ña ha na’fåttu i finatai. Put esti na machalapun i finatai gi todu i taotåo siha sa’ put todu manisao.  Esta guaha isao gi tanu’ åntis di u mana’huyung i Lai; låo anai tåya’ lai tåya’ isao ma’apunta påpa’.  Låo desdi i tiempun Adan asta i tiempun Moises manhåli’ i isao gi todu i taotåo siha, achukka’ atyu siha na tåotåo i ti manisao parehu yan si Adan anai ti ha osgi i tinagu’ Yu’us.</p>
<p>Si Adan figuran atyu i para u fåttu.  Låo ti parehu i dos, sa’ i geftåo na rigålun Yu’us ti parehu yan i isao Adan. Hunggan magåhit na bula manmåtai na tåotåo put i isao atyu na låhi. Låo mås takkilu’ i gråsian Yu’us, yan i geftåo na rigalu-ña para i lahyan na tåotåo ginin i grasian atyu na låhi, era si Jesukristo.</p>
<p>I  Finu’ i Saina.</p>
<p>IBANGHELIU                                                                                                    Mt l0, 26-33</p>
<p>ÅLELUIA       Jn  15, 26. 27</p>
<p>R. Åleluia.   I ESPIRITUN MINAGÅHIT U TISTIGUYI YU’, ILEK-ÑA I SAINA,</p>
<p>YA LOKKUI’ HAMYU PARA TISTIGU-HU.</p>
<p>R. Åleluia.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus nu i manapostules-ña:</p>
<p>“Cha’-miyu sesidi na en fanma’aminåsa ni taotåo siha. Tåya’ manåna’na’ ya ti u mana’annuk, yan tåya’ uma’attuk ya ti u matungu’.  Håfa Hu sangåni hamyu gi hemhum, sånganñaihun gi manana.  Håfa Hu sangåni hamyu ha’ na maisa, essalåoñaihun ginin i hilu’ åtuf.  Cha’-miyu fanma’å’ñåo nu atyu siha ni siña pumunu’ i taotåo låo ti siña mapunu’ i anti.  Inlugåt, ma’a’ñågui atyu siha i siña yumamak kun todu i tataotåo yan ånti giya Gehenna.  Na ada ti gof baråtu nai mabebendi kada dos na paluman nossa’?  Ya ombris ennåo tåya’ paluman nossa’ popoddung gi edda’ sin pitmisun Tatan-miyu.  På’gu hamyu, kada gaputulu gi ilun-miyu esta manmatufung:  Pues cha’-miyu fanma’å’a’ñåo ni håfa. Mås hamyu manggái bali ki i katdumin nossa’.  “Maseha håyi ni rumikuknisa Yu’ gi me’nan tåotåo bai Hu rikuknisa gui’ gi me’nan Tatå-hu gi langit.  Maseha håyi ni ti umatendi Yu’ gi me’nan tåotåo ti bai Hu atendi gi me’nan Tatå-hu gi langit.</p>
<p>I Ibangheliun i Saina.</p>

        </section>
        <hr>
        
        <section>
        <h1>XI DAMENGGU GI UTDINÅRIU NA TIEMPU</h1>
        <p><strong>Date:</strong> June 16, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xi-damenggu-gi-utdinariu-na-tiempu-2/<p>
        <p>A</p>
<p>FINENI’NA NA TINAITAI                     Ex l9, 2-6a</p>
<p>Un tinaitai ginin i Lepblun Exodus</p>
<p>Manmåttu i Manisrailitas gi disiettu giya Sinai ya mahåtsa i tento’-ñiha.</p>
<p>Mientras mañåsaga i Manisrailitas guini gi me’nan i sabåna, humånåo si Moises hulu’ gi sabåna guatu gi as Yu’us. Pues i Saina Ha ågang si Moises ya ilek-ña, “Esti para un sangåni i familian Jacob; sangåni i Manisrailitas: Hamyu mismu lumi’i’ håfa taimanu tratå-hu ni taotåo Ihiptu, yan håfa taimanu katgåk-ku nu hamyu hulu’ gi pappan ågila siha, yan hu konni’ hamyu mågi giya Guåhu. Pues yanggin en ekkunguk i bos-hu yan en dalalaki i kuntratå-hu, hamyu en fanhuyung ispisiåt na iyok-ku, mås Hu guaiya hamyu kini todu i ottru tåotåo siha, maskiseha iyok-ku i tanu’. En fanhuyung rainun mamåli’ para Guåhu, un sinantusan na nasion.”</p>
<p>I finu’ i Saina.</p>
<p>INEPPIN I SÅTMU                                  Ps l00, l-2. 3. 5</p>
<p>R.   HITA I TAOTÅO-ÑA: I KINILU GI FANGKINILUYÅN-ÑA.</p>
<p>Fangånta na’maguf para i Saina, todu hamyu ni tanu’ siha;</p>
<p>adora iSainagi minaguf-miyu;</p>
<p>fanmamaila’ gi me’nå-ña yan manna’maguf na kånta.</p>
<p>INEPPI….</p>
<p>Tingu’, na iSainaYu’us Gui’;</p>
<p>Guiya fuma’tinas hit, ya iyoñ-ña hit;</p>
<p>tåotåo-ña hit, i Ha atetendi na kinilu.</p>
<p>INEPPI….</p>
<p>Måolik i Saina:</p>
<p>taihinekkuk i ginifli’e’-ña,</p>
<p>fiet Gui’ para todu i hinerasion siha.</p>
<p>INEPPI….</p>
<p>SIGUNDU NA TINAITAI                        Rom 5, 6-ll</p>
<p>Un tinaitai ginin i Kattan San Pablo para i taotåo Roma</p>
<p>Gi ma’apunta na tiempu, anai maniståtaba ha’ hit mantai’nina’siña, måtai i Kristo put hita ni mantai’ Yu’us na tåotåo. Håssan na guaha tåotåo ha na’enñaihun i ha’ani-ña para un tunas na tåotåo, låo kanna ha’ impusibli na u guaha umatotga måtai put un tunas na tåotåo. Ginin esti na asuntu na Ha prueba i ginifli’e’-ña si Yu’us nu hita: sa’ mientras manggagaigi hit ha’ gi isao måtai i Kristo put hita. På’gu sa’ esta hit mana’fanggåsgas ginin i hagå’-ña, mås mansiguru hit på’gu na para u ta fanmasåtba put i Kristo ginin i linalålu’ Yu’us. Sa’ yanggin anai maniståba hit maninimigun Yu’us, mana’fanafa’måolik hit yan Guiya ginin i finatai i Lahi-ña, mås ki esti siguru na hita ni mana’fanafa’måolik u ta fanmasåtba ginin i lina’lå’-ña. Ya ti ennao ha’; sino ki ta ispipiha i impeñu para ta fambanidosu put si Yu’us ginin i Saina-ta as Jesukristo, ni ginin Guiya na esta ta risibi i inafa’måolik Yu’us.</p>
<p>I finu’ i Saina.</p>
<p>IBANGHELIU                               Mt 9, 36 – 10, 8</p>
<p>ÅLELUIA</p>
<p>R. Åleluia.   HIHUT ESTA I RAINUN YU’US:</p>
<p>FANMAÑOTSUT YAN FANMANHONGGI GI MAOLIK</p>
<p>NA NUTISIA!</p>
<p>R. Åleluia.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Anai Ha li’i’ i katdumin tåotåo, nina’ma’åsi’ kurason-ña si Jesus. Manggagalilik guennao ginin i yinayas-ñiha, kalang kinilu ni tåya’ pastot-ñiha. Ilek-ña ni mandisipulu-ña: “Dinanchi i kusetcha na såkkan låo ti nahung hutnaleru ni para u fanmango’ku’.  Faisin i ma’gas i kine’ku’ ya u tågu’ huyung hutnaleru siha para u fanmarikohi i kusetcha.”</p>
<p>Dispues Ha ågang i dossi na mandisipulu-ña ya ha nå’i siha åoturidåt para u fanmandulalak huyung ni ti manggåsgas na espiritu yan para u mana’fanhomlu’ todu klåsin minalångu yan chetnut.</p>
<p>I na’an i dossi na manapostulis: fine’na si Simon, ni ma’å’agang på’gu Pedro, yan i che’lu-ña as Andres; si Santiago, i lahin Zebedee, yan i che’lu-ña as Juan; si Felipe yan Bartholomeo, si Tomas yan Mateo i taotåo kuntribusion: si Santiago i lahin Alphaeus, yan si Thaddaeus; si Simon i membru gi Zealot na pattida, yan si Judas Iscariote, ni trumaiduti Gui’. Si Jesus Ha na’fanhånåo esti siha na lalåhi mandadañña’ kumu dossi para u macho’gui un ispesiåt na cho’chu’, dispues di mannina’i siha ni esti na kunsehu:</p>
<p>“Cha’-miyu bumisisita i tanu’ i mampagånu yan cha’-miyu fanhåhalum gi sengsung i Mansamaritånu. Ispiha in lugåt atyu siha i manmalingu na kinilun i gima’ Israhet. Gi hinanao-miyu, anunsia esti: “Måttu esta i Rainun Yu’us!” Na’fanhomlu’ i manmalångu, na’fanlå’la’ i manmåtai, na’fanmågung i nasarinu, dilalak huyung i manggai’aniti siha. En risibi esti kumu rigålu, pues fanmannå’i kumu rigålu.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> June 9, 2023<p>
        <p><strong>Author:</strong> admin<p>
        <p><strong>URL:</strong> https://northstar.website/damenggun-corpus-christi-7/<p>
        <p>A</p>
<p>FINENI’NA NA TINAITAI                                                               Dt 8, 2-3. 14b-16a</p>
<p>Un tinaitai ginin i Lepblun Deuteronomy</p>
<p>Ha kuentusi si Moises i taotåo siha ya ilek-ña:  “Hassu håfa taimanu i esta maloffan na kuarenta åñus anai iSaina, i Yi’us-miyu, Ha ga’chungi hamyu gi todu i biahin-miyu gi disiettu, para en fanchinagi gi pinadesi yan para u tungu’ kåo gaigi gi intension-miyu na para en esgi i tinago’-ña siha.  Pues put ennåo na Ha na’fanmamadesi hamyu gi niñalang ya dispues Ha na’fañotchu hamyu ni pån ginin i langit, era i manna, un nengkannu’ ni hamyu yan ni i tatan-miyu ti en tingu’, put para en fanfina’nu’i na åhi’ ti ginin i pån ha’ nai låla’la’ i taotåo, låo ginin kada palåbra ni humuhuyung gi pachut iSaina.</p>
<p>“Hassu, iSaina, i Yi’us-miyu, ni kumonni’ hamyu huyung ginin Ihipto, atyu i sagan isklåbu; i umisgaihun hamyu gi taddung yan båba na disiettu anai meggai kulepbla yan saligåo siha, i anglu’ yan taihanum na odda’; i muna’huyung hånum para hamyu ginin i atchu’ yan nina’fañotchu hamyu manna gi disiettu, un klåsin nengkannu’ ni ti matungu’ ni mañainan-miyu.”</p>
<p>I finu’ i Saina.</p>
<p>INEPPIN I SÅTMU                                                           Ps 147, 12-13. 14-15. 19-20</p>
<p>R.  (12)  HIRUSALEN, TUNA I SAINA.</p>
<p>Tuna iSaina, Hirusalen;</p>
<p>tuna i Yi’os-mu, Sion,</p>
<p>Sa’ Ha na’metgut i kandålun i trangkan-miyu,</p>
<p>esta Ha bendisi i famagu’un-miyu gi sanhalum-miyu.</p>
<p>INEPPI…..</p>
<p>Ha na’fåttu pås gi linderun-miyu,</p>
<p>yan Ha na’fañotchu hamyu nu i mås måolik na trigu.</p>
<p>ISainaHa na’fåttu i tinago’-ña gi tanu’;</p>
<p>chaddik måttu i palabrås-ña!</p>
<p>INEPPI ….</p>
<p>ISainaHa pruklåma i fino’-ña as Jacob,</p>
<p>i tinago’-ña yan i areklamenton-ña as Israhet.</p>
<p>Ti Ha cho’gui esti para ottru nasion siha;</p>
<p>ti Ha sangåni i ottru nasion nu i tinago’-ña siha.</p>
<p>Åleluia!</p>
<p>INEPPI…..</p>
<p>SIGUNDU NA TINAITAI                                                                             1 Cor 10, 16-17</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>I tasa ni ta u’usa gi Senan i Saina yan put ennåo na ta nåna’i gråsia si Yu’us: yanggin manggimin hit ginin ennao, mañåsaonåo hit manggimin gi haga’ i Kristo. Yan i pån ni ta i’ipi’; yanggin ta kånnu’ ennåo, mañåsaonåo hit mañotchu gi tataotåo i Kristo.</p>
<p>Gaigi guini unu na pidasun pån, ya todus hit, maseha manmeggai hit, unu ha’ hit na tataotåo, sa’ todus hit mañåsaonåo gi etmismu pidåsun pån.</p>
<p>I finu’ i Saina.</p>
<p>IBANGHELIU                                                                                               Jn 6, 51-58</p>
<p>ÅLELUIA     Jn 6, 51-52</p>
<p>R.  Åleluia, åleluia.  ILEK-ÑA I SAINA, GUÅHU I LALA’LA’ NA PÅN GININ I LANGIT; HÅYI I KUMÅNNU’ ESTI NA PÅN U TAIHINEKKUK  LINA’LÅ’-ÑA.                                                                                  R. Åleluia, åleluia</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus ni linahyan ManHudihos:</p>
<p>Guåhu mismu i lala’la’ na pån ni måttu ginin i langit.</p>
<p>Håyi i kumånnu’ esti na pån u taihinekkuk lina’lå’-ña;</p>
<p>i pån ni para bai Hu na’enñaihun Guiya ennåo i sinsen-hu,</p>
<p>para i lina’la’ i tanu’.”</p>
<p>Anai mahunguk esti ni ManHudihos manatgumentu entri siha, ilik-ñiñiha, “Taimanu para na’i-ña ni sinsen-ña para ta kånnu’?”  Put ennåo na ilekña si Jesus nu siha:</p>
<p>“Åmen, åmen, bai Hu asigura hamyu ni minagåhit, yanggin ti en kannu’ i sensin i Lahin i Taotåo ya ti en gimin i hagå’-ña, u tåya’ lina’la’-miyu.</p>
<p>Atyu i chumotchu ni sinsen-hu yan gumimin i hagå’-hu u lå’la’ para siempri, ya Guåhu bai Hu na’kahulu’ gui’ gi uttimu na ha’åni.  I sinsen-hu magåhit na nengkannu’ yan i hagå’-hu magåhit na gimin. I taotåo ni chumotchu ni sinsen-hu yan gumimin ni hagå’-hu sumåsaga giya Guåhu, yan Guåhu giya guiya.</p>
<p>Taimanu ha’ si Tåta ni guaha lina’lå’-ña Ha na’hånåo Yu’ ya Guåhu guaha lina’lå’-hu sa’ put si Tåta, taiguennåo ha’ i taotåo ni chumotchu nu Guåhu</p>
<p>u gai lina’la’ gui’ sa’ put Guåhu.  Estigui’ i pån ni måttu påpa’ ginin i langit.</p>
<p>Ti parehu yan i mañainan-miyu ni mañotchu låo manmåtai ha’, i taotåo ni chumotchu guini na pån u lå’la’ para todu i tiempu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES SANTISIMA TRINIDAD</h1>
        <p><strong>Date:</strong> June 1, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad-7/<p>
        <p>A</p>
<p>FINENI’NA NA TINAITAI                                                                               Ex 34, 4-6. 8-9</p>
<p>Un tinaitai ginin i Lepblun Exodus</p>
<p>Tåftaf gi egga’an humånåo si Moises hulu’ gi Sabånan Sinai sa’ tinagu’ gui’ niSaina, ya ha chuchuli’ i dos na tapblon åtchu’.</p>
<p>Anai tumunuk påpa’ si Yu’us gi halum mapagåhis tumohgi guihi gi fi’un Moises ya Ha anunsia i na’ån-ña, “Saina.”  Pues maloffan si Yu’us gi me’nå-ña ya umessalåo, “ISaina,iSaina, un yo’asi’ yan na’maguf na Yu’us, ñating lalålu’ yan bula guinaiya yan fiet Gui’.”  Insigidas tumekkun påpa’ gi tanu’ si Moises ya manadora.  Pues ilek-ña, “Yanggin maguf Håo nu guåhu, OAsaina, maila’ ya ta fanhita.  Magåhit na manåguaguat esti siha na tåotåo; låo dispensa i baba na bidan-måmi yan i isao-måmi, ya risibi ham kumu iyom-mu.”</p>
<p>I finu’ i Saina.</p>
<p>INEPPIN I SÅTMU                                                                  Dn 3, 52. 53. 54. 55</p>
<p>R.  (52)  GLORIA YAN TININA PARA TODU I MANAIHINEKKUK NA TIEMPU!</p>
<p>U matuna Håo, O Asaina, i Yi’us i Tatan-måmi,</p>
<p>tunåyun yan takkilo’ña ki håyi para todu i tiempu;</p>
<p>Yan u matuna i santus yan gloriosu na na’ån-mu,</p>
<p>tunåyun yan takkilo’ña ki håyi para todu i siklu siha.</p>
<p>INEPPI…..</p>
<p>U matuna Håo gi halum i templu anai gaigi i santus na gloriå-mu,</p>
<p>tunåyun yan gloriosu gi hilu’ todu para todu i tiempu.</p>
<p>INEPPI…..</p>
<p>U matuna Håo gi tronun i rainom-mu,</p>
<p>tunåyun yan takkilo’ña ki håyi para todu i tiempu.</p>
<p>INEPPI…..</p>
<p>U matuna Håo ni uma’atan hålum i mås manåddung</p>
<p>ginin i tronu-mu gi hilu’ i cherubim,</p>
<p>tunåyun yan takkilo’ña ki håyi para todu i tiempu.</p>
<p>INEPPI…..</p>
<p>SIGUNDU NA TINAITAI                                                                    2 Cor 13, 11-13</p>
<p>Un tinaitai ginin i sigundu na Kattan San Pablo para i taotåo Corinth</p>
<p>Håfañe’lus, fanmaguf.</p>
<p>Che’gui kuåntu i siña para en fansen måolik; dalalaki atyu i hu fafaisin hamyu; fanakomfotma unu yan ottru; fanlå’la’ gi pås. Ya siempri i Yi’os guinaiya yan pås u såga giya hamyu.  Fanasáluda unu yan ottru ni chikun che’lu.  Todu i taotåo Yu’us siha mana’håhanåo i saludun-ñiha para hamyu.</p>
<p>I grasian i Saina as Jesukristo, yan i guinaiyan Yu’us, yan i dinañña’ gi Espiritu Såntu u gaigi giya hamyu.</p>
<p>I finu’ i Saina.</p>
<p>IBANGHELIU                                                                                     Jn 3, 16-18</p>
<p>ÅLELUIA       Rv 1,8</p>
<p>R.  Åleluia.  U MATUNA I TATA, I LAHI-ÑA YAN I ESPIRITU SÅNTU:</p>
<p>SI YU’US NI GAGAIGI PÅ’GU, NI HAGAS HA’ GAIGI,</p>
<p>YAN GUIYA NI PARA U FÅTTU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus as Nicodemus:</p>
<p>Sa’ put Ha sen guaiya si Yu’us i tanu’ na Ha intrega i uniku na Lahi-ña, kosa ki atyu i manhonggi giya Guiya ti u måtai, inlugåt para u lå’la’ taihinekkuk.  Ti Ha na’hånåo si Yu’us i Lahi-ña para i tanu’ para u kundena i tanu’, sino ki para u masåtba ginin Guiya. Maseha håyi ni manhonggi gi Lahi-ña ti u makundena, låo maseha håyi ni ti manhonggi pues esta gui’ munhåyan makundena, sa’ put i ti manhonggi gui’ gi uniku na Lahin Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> May 26, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes-7/<p>
        <p>A B C</p>
<p>FINENI’NA NA TINAITAI                                                                           Acts 2, 1-11</p>
<p>Un tinaitai ginin i Bidan i Manapostulis</p>
<p>Anai måttu i ha’ånin Pentekostes, mansinedda’ i mandisipulu mane’etnun gi un lugåt. Gotpi ha’ måttu un dångkulu na buruka kalang mohun un metgut na månglu’ ginin hihilu’ gi mapagåhis ni mahunguk gi todu i halum guma’ anai manmatåta’chung siha. Kalang guåfi na hula’ manannuk ya dispues machalapun ya mañåga gi hilu’ kada unu giya siha. Todus mambula ni Espiritu Såntu.  Matutuhun manguentus gi ottru lingguåhi yan manmananununsia manna’manman na sinangan mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na ManHudihos siha ginin todu nasion. Mahunguk i buruka ya manetnun gi un dångkulu na gurupu. Maningkibukåo hinassun-ñiha sa’ kada unu giya siha mahunguk i lalåhi manguekuentus gi lingguåhin-ñiha mismu. Nina’fanmanman siha ni todu i masusedi.  Manmamamaisin sa’ mansen manman, “Na ada ti todu ha’ esti siha na tåotågui i manguekuentus tåotåo Galileha?  Håfa taimanu na kada unu giya hami in hihinguk siha gi lingguåhin-måmi. Puru ham tåotåo Parthian, tåotåo Medes, yan tåotåo Elamites. Mañåsaga ham giya Mesopotamia, Judea yan Cappadocia, Pontus, Asia, Phrygia yan Pamphylia, Ihipto, yan i uriyan Libya, fi’un Sirenehu. Guaha siha bisita ginin Roma, todu ManHudihos, Cretans yan Arabs lokkui’. Låo kada unu giya hami humunguk siha manguekuentus gi linggguåhin-måmi put i manna’manman na che’chu’ Yu’us.”</p>
<p>I finu’ i Saina.</p>
<p>INEPPIN I SÅTMU                                                               Ps 104, 1. 24. 29-30. 31. 34</p>
<p>R.  (30)    ASAINA, NA’FÅTTU I ESPIRITU-MU</p>
<p>YAN RINUEBA I HICHURAN I TANU’.</p>
<p>Anti-hu, tuna iSaina!</p>
<p>Asaina, Yu’os-su, magåhit na må’gas Håo!</p>
<p>Difirentis klåsi siha i fina’tinås-mu,Asaina!</p>
<p>bula i tanu’ ni fina’tinås-mu.</p>
<p>INEPPI …..</p>
<p>Puedi u tatachu ha’ todu i tiempu i glorian iSaina;</p>
<p>puedi u maguf iSainani fina’tinås-ña!</p>
<p>Puedi u nina’maguf si Yu’us ni kantåk-ku;</p>
<p>siempri bai hu maguf giSaina.</p>
<p>INEPPI…..</p>
<p>Yanggin Un na’påra manhågung, siempri manmåtai</p>
<p>ya u fana’lu tåtti gi petbus ni ginin ennåo na manmafa’tinas siha.</p>
<p>Anai Un na’hånåo mo’na i hinagong-mu, manmafa’tinas siha,</p>
<p>ya Un rinueba i hichuran i tanu’.</p>
<p>INEPPI …..</p>
<p>SIGUNDU NA TINAITAI                                                                 1 Cor 12, 3b-7. 12-13</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafane’lus:</p>
<p>Tåya’ siña kumomfisatñaihun na si “Jesus Saina Gui’,” solu dinidikta gui’ ni</p>
<p>Espiritu Såntu.  Guaha difirentis klåsin esperituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu Saina ha’ masesetbi. Guaha difirentis klåsin kapasidåt para u macho’gui i sitbisiu, låo etmismu Yu’us numåna’i kapasidåt todu para u macho’gui kada sitbisiu. Mana’a’ánnuk i gumaigin i Espiritu gi kada tåotåo para minaolik todu.</p>
<p>I Kristo kalang un tataotåo ni meggai na påtti; låo un tataotåo ha’, achukka’ manggaigi meggai difirentis na påtti. Gi etmismu manera, todu hit, maseha ManHudihos siha patsino MamPagånu, måseha manisklåbu patsino manlibri, manmatakpångi hit gi un tataotåo ginin i etmismu Espiritu, ya todu hit manmanå’i ni esti i uniku na Espiritu para ta gimin.</p>
<p>I finu’ i Saina.</p>
<p>“SEQUENCE”</p>
<p>Maila’, Espiritu Såntu, maila’!</p>
<p>Ya ginin i linangitan na gimå’-mu</p>
<p>Na’fanina i yiniusan na kåndit!</p>
<p>Maila’, Tatan i mamopbli!</p>
<p>Maila’, Hågu ni mannåna’i rigålu’!</p>
<p>Maila’, Hågu ni kandit i kurason tåotåo!</p>
<p>Hågu, i mås måolik mangunsuela;</p>
<p>Hågu, i mås amigun i anti;</p>
<p>Suåbi na diskånsu guini gi tanu’;</p>
<p>Gi che’chu’-måmi, mamis na diskånsu;</p>
<p>Ma’agradesi na frinesku gi minaipi;</p>
<p>Kunsuelu gi halum pininiti.</p>
<p>O matuna na Kåndit Yu’us,</p>
<p>Fanina guini gi kurason-mu,</p>
<p>Yan na’bula i sanhalum-måmi!</p>
<p>Yanggin taigui Håo, mantåya’ ham,</p>
<p>Tåya’ måolik cho’chu’ pat hinassu,</p>
<p>Tåya’ libri gi mancha pat båba.</p>
<p>Na’homlu i chetnut-måmi, na’fanmetgut ham ta’lu;</p>
<p>Gi inanglu’-måmi na’fåttu i sirenu;</p>
<p>Fa’gåsi i manchan i isao.</p>
<p>Na’maññaña’ i mahettuk na kurason;</p>
<p>Na’lagu’ i manenghing, na’maipi i figu;</p>
<p>Chachalåni i a’abak na ådding.</p>
<p>Gi mamfi’et, ni manmanadodora</p>
<p>Yan makomfisatñañaihun Håo kada diha</p>
<p>Na’fåttu i sietti na rigalu-mu;</p>
<p>Nå’i siha premiun bittut;</p>
<p>Nå’i siha ni satbasion-mu, O Asaina;</p>
<p>Nå’i siha taihinekkuk na minaguf. Åmen.</p>
<p>Åleluia.</p>
<p>IBANGHELIU                                                                                   Jn 20, 19-23</p>
<p>R.  Åleluia.  MAILA’, ESPIRITU SÅNTU, YA UN NA’FAMBULA I</p>
<p>KURASON I MAMFIET NU HÅGU;</p>
<p>YA NA’FAÑILA’ I GUAFIN I GINIFLI’E’-MU GIYA SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñao-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.”  Anai munhåyan Ha sångan esti, mamfina’nu’i siha ni kanai-ña yan i kalaguåk-ña.  Manmaguf i mandisipulu anai mali’i’ i Saina. Ilek-ña ta’lu, “I pås u gaigi giya hamyu.  Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo, u fanma’asi’i siha;  yanggin ti en asi’i, ti u fanma’asi’i siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>ASENSIONKinahulu’ Jesukristo Gi Langit</h1>
        <p><strong>Date:</strong> May 18, 2023<p>
        <p><strong>Author:</strong> admin<p>
        <p><strong>URL:</strong> https://northstar.website/asensionkinahulu-jesukristo-gi-langit-2/<p>
        <p>A B C</p>
<p>FINENI’NA NA TINAITAI                                                                                   Acts 1, 1-11</p>
<p>I tutuhun i che’chu’ i ManApostulis</p>
<p>Gi fine’na na tinige’-hu, Theophilus, hu sångan todu i Ha cho’gui yan i Ha fa’nå’gui si Jesus asta i ha’åni anai makonni’ Gui’ hulu’ gi langit, dispues di Ha ingkåtga i apostulis siha ni Ha atyik ginin i Espiritu Såntu.  Duråntin i tiempu dispues di i masa’pet-ña, Ha fanu’i siha yan bula prueba na låla’la’ Gui’, ya Ha bisita siha gi duråntin i kuarenta dihas, yan Ha kuentutusi siha put i Rainun Yu’us.  Un ukasion anai manetnun siha, Ha sangåni na mungnga madingu iya Hirusalen: “Nangga i makumplin i prinimetin Tatå-hu, ni en hinguk Yu’ sumångan.  Si Juan manakpångi ni hanum, låo ti u åpmam en fanmatakpångi ni Espiritu Såntu.”</p>
<p>Mientras mañisiha manmamaisin i manapostulis, “Asaina, kåo para Un na’ta’lu tåtti i areklu giya Israhet på’gu?”  I inippen-ña taiguini, “I eksåktu na ora, ti iyun-miyu para en tingu’.  I Tata Ha na’sahngi ennåo para Guiya ha’.  Siempri en risibi pudet yanggin måttu påpa’ i Espiritu Såntu giya hamyu; pues siempri hamyu en fantistigu-hu giya Hirusalen, gi todu iya Hudeha yan Samåria, hunggan kun todu asta i puntan tånu’.” Ti åpmam na Ha sångan esti mahåtsa Gui’ hulu’ gi me’nan matan-ñiha gi mapagåhis ni tumåmpi Gui’ ginin i inatan-ñiha.  Manalakhihilu’ ha’ trabiha gi langit anai tumohgi gi fi’un-ñiha dos na tåotåo ni minagågagu å’paka’.  Ilik-ñiha, “Tåotåo Galileha, håfa na monotohgi hamyu guini ya en a’atan hulu’ i mapagåhis?   Si Jesus ni makonni’ ginin hamyu, u ta’lu mågi, taimanu ha’ anai en li’i’ Gui’ kahulu’ gi langit.”</p>
<p>I finu’ i Saina.</p>
<p>INEPPIN I SÅTMU                                                                           Ps 47, 2-3. 6-7. 8-9</p>
<p>R.  (6)  KAHULU’ SI YU’US GI TRONU-ÑA GI ENTALU’ ESSALÅO MINAGUF;</p>
<p>MANGÅTI  I TRUMPETA PARA I SAINA.</p>
<p>Na’påkpak kannai-miyu todu hamyu ni taotåo</p>
<p>fanessalåo námaguf para si Yu’us.</p>
<p>Sa’ iSaina, i Mås Takkilu’, i na’ma’a’ñåo,</p>
<p>i mås må’gas na rai todu i tanu’.</p>
<p>INEPPI ….</p>
<p>Kahulu’ si Yu’us gi tronu-ña gi halum essalåo minaguf;</p>
<p>Kahulu’ iSainagi dumåndan i trumpeta.</p>
<p>Kantåyi tinina si Yu’us, kantåyi tinina;</p>
<p>kantåyi tinina para i rai-ta, kantåyi tinina.</p>
<p>INEPPI ….</p>
<p>Si Yu’us rai gi todu i tanu’;</p>
<p>kantåyi kantan tinina.</p>
<p>Si Yu’us rai todu i nasion siha;</p>
<p>matå’chung Gui’ gi santus na tronu-ña.</p>
<p>INEPPI ….</p>
<p>SIGUNDU NA TINAITAI                                                                 Eph 1, 17-23</p>
<p>Un tinaitai ginin i Kattan San Pablo para i taotåo Ephesus</p>
<p>Hafane’lus:  Hu gågagåo i Yi’us i Saina-ta as Jesukristo, i gloriosu na Tåta, para en fannina’i ni Espiritu, ya Guiya u na’fanomtum hamyu ya en famfina’nu’i as Yu’us, para ki siña en tingu’ Gui’. Hu gågagåo na u fanmababa i hinassun-miyu para en li’i’ i ininå-ña, para ki siña en tingu’ i ninangga ni manina’agang hamyu guatu, sa’ gof riku i manna’manman na bendision siha ni ha prumeti i taotåo-ña, yan gof metgut i fuetsån-ña machocho’chu’ giya hita ni manmanhonggi.  Esti na fuetsa ni machocho’chu’ giya hita parehu yan atyu i metgut na fuetsa ni Ha usa anai Ha na’lå’la’ ta’lu i Kristo ginin i finatai ya Ha na’fatå’chung Gui’ gi agapa’-ña gi linangitan na tånu’.</p>
<p>Manggubebetna i Kristo guennåo gi hilu’ todu i manlinangitan na manmå’gas, åoturidåt, minetgut, yan saina siha; gaigi giya Guiya un takkilu’ na titulu ni takkilo’ña ki todu i guaha na titulun åoturidåt guini na tånu’ yan gi tanu’ ni mamamaila’.  Esta si Yu’us Ha po’lu todu i kosas</p>
<p>siha gi papa’ i adding i Kristo yan Ha nå’i i Gima’Yu’us ni Kristo kumu i mås takkilu’ na Saina gi hilu’ todu.  I Gima’Yu’us Guiya i tataotåo i Kristo, Guiya i muna’kabåbalis i Gima’Yu’us ya Guiya i Kristo mismu muna’fangabåbalis todu i kosas siha gi todu i lugåt.</p>
<p>I finu’ i Saina.</p>
<p>A</p>
<p>IBANGHELIU                                                                                                    Mt 28, 16-20</p>
<p>ÅLELUIA     Mt 28, 19. 20</p>
<p>R.  Åleluia.  FANHÅNÅO YA EN FA’NÅ’GUI TODU I TAOTÅO NU I IBANGHELIU.</p>
<p>BAI HU GAIGI GIYA HAMYU ASTA KI I UTTIMUN I TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Manhånåo i onsi na mandisipulu para i eksu’ giya Galileha guatu guihi na lugåt anai mantinagu’ siha as Jesus.  Anai mali’i’ si Jesus ma’adora Gui’, achukka’ guaha giya siha manduda.  Lumahihut si Jesus ya ilek-ña nu siha. “Esta manå’i Yu’ ni todu i åoturidåt gi tanu’ yan gi langit.  Pues fanhånåo para todu i taotåo gi todu i lugåt ya en fa’disipulu-hu siha: takpångi siha gi na’an i Tata, i Lahi-ña, yan i Espiritu Såntu, yan fa’nå’gui siha na u ma’osgi todu i Hu tågu’ hamyu. Ya siempri todu i tiempu gagaigi Yu’ giya hamyu, asta i uttimun i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> May 11, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion-7/<p>
        <p>A</p>
<p>FINENI’NA NA TINAITAI                                                                           Acts 8, 5-8. 14-17</p>
<p>Un tinaitai ginin i Bidan i Manapostulis</p>
<p>Put ihemplu humånåo si Felipe påpa’ para Samåria na songsung ya ha anunsia guihi i Misihas.  Interu i linahyan ni humunguk si Felipe yan lumi’i’ i milågru ni ha cho’gui, magef ékkunguk håfa para u sångan. Guaha meggai ni mangái ispiritu ni manaplacha’, ni manhuyung mane’essalåo a’gagang. Meggai lokkui’ siha ni mamparalitiku yan maninutit mana’fanhomlu’. I silebrasion gi sengsung ma’åomenta ya mås bibu.</p>
<p>Anai mahunguk ni Manapostulis giya Hirusalen na ma’aksepta i finu’ Yu’us giya Samåria, mana’hånåo si Pedro yan si Juan guatu giya siha.  Humånåo i dos påpa’ para esti siha na tåotåo ya manåyuyut para u marisibi i Espiritu Såntu.  Trabiha ti tumutunuk i Espiritu Såntu gi hilu’-ñiha, sa’ på’gu ha’ manmatakpåpangi siha gi na’an i Saina as Jesus.  Anai måttu i dos mapo’lu i kannai-ñiha gi hilu’-ñiha ya insigidas marisibi i Espiritu Såntu.</p>
<p>I finu’ i Saina.</p>
<p>INEPPIN I SÅTMU                                                               Ps 66, 1-3. 4-5, 6-7, 16. 20</p>
<p>R.  (1)  PO’LU YA U ESSALÅO I TANU’ GI MINAGUF PARA SI YU’US.</p>
<p>Fanessalåo kun minaguf para si Yu’us, todu hamyu ni manggaigi gi tanu’;</p>
<p>kantåyi tinina para i glorian i na’ån-ña;</p>
<p>pruklåma i takkilu’ na matunå-ña.</p>
<p>Sangåni si Yu’us: “Manna’manman siha i bidå-mu!”</p>
<p>INEPPI …..</p>
<p>“Po’lu ya todu i manggaigi gi tanu’ un ma’adora yan u fangånta tinina para Hågu,</p>
<p>ya u makånta tinina para i na’ån-mu!”</p>
<p>Fanmamaila’ ya en li’i’ i che’chu’ Yu’us,</p>
<p>i manna’manman na che’cho’-ña gi entalu’ i taotåo siha.</p>
<p>INEPPI…..</p>
<p>Ha tulaika i tasi para un ånglu’ na tånu’;</p>
<p>manmamokkat siha gi entalu’ i sadduk.</p>
<p>Pues maila’ ya ta fanmaguf giya Guiya,</p>
<p>manggubebetna ni minetgot-ña para todu i tiempu.</p>
<p>INEPPI…..</p>
<p>Fanékkunguk, todu hamyu ni manma’å’ñåo as Yu’us,</p>
<p>mientras hu diklålara håfa bidå-ña nu guåhu.</p>
<p>U matuna si Yu’us, ni Ha nåna’i yu’ ni malago’-hu</p>
<p>i mina’åsi’ ni hu gågagåo gi tinayuyut.</p>
<p>INEPPI…..</p>
<p>SIGUNDU NA TINAITAI                                                                             1 Pt 3, 15-18</p>
<p>Un tinaitai ginin i fine’na na Kattan San Pedro</p>
<p>Mangginifli’e’-hu:</p>
<p>Ribirensia i Kristo gi kurason-miyu, yan tuna Gui’ kumu Saina.  Na’fanlistu hamyu todu i tiempu umoppi maseha håyi ni fumaisen hamyu para en isplika i inangokku ni gaigi giya hamyu, låo che’gui esti kun kariñu yan rispetu. Na’fanggåsgas kunsensian-miyu, kosa ki yanggin manma’insutta hamyu, atyu siha i sumångan i tailayi pat i maolik na konduktan-miyu kumu mandisipulun i Kristo u fanmamåhlåo ni sinangan-ñiha.  Måolekña mamadesi put i machocho’gui i maolik, yanggin esti i minalagu’ Yu’us, ki macho’gui i tailayi.  I Kristo måtai put isao un biåhi para todu, un måolik na tåotåo put i mani’isåo, put i para en fangkinenni’ guatu gi as Yu’us.  Mapunu’ Gui’ gi tataotåo, låo mana’lå’la’ gi espirituhåt.</p>
<p>I finu’ i Saina.</p>
<p>IBANGHELIU                                                                                               Jn 14, 15-21</p>
<p>ÅLELUIA    Jn 14, 23</p>
<p>R.  Åleluia.  YANGGIN HÅYI GUMUFLI’I’ YU’, PUES SIEMPRI HA KUKUMPLI I FINO’-HU ILEK-ÑA I SAINA, YA SIEMPRI U GINEFLI’I’ AS TATÅ-HU, YA BAI IN FATTU GUATU GIYA GUIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus ni mandisipulu-ña:</p>
<p>Yanggin en gefli’i’ Yu’, ya en kikimpli i tinago’-hu siha, bai Hu faisin si Tåta, ya Guiya en fannina’hanågui ottru na Paraklitu—para en fanhahamyu todu i tiempu:  i Espiritun minagåhit, ni ti siña rinisibi Gui’ ni tanu’, sa’ ti siña lini’i’ Gui’ yan ti siña tiningu’ Gui’ låo hamyu en tingu’ Gui’ sa’ sumåsaga Gui’ giya hamyu yan siempri gaigi gi sanhalum-miyu.  Ti bai Hu dingu hamyu kalang i manai saina; siempri tumata’lu Yu’ mågi giya hamyu.  Un råtu ta’lu ya siempri i tanu’ ti u li’i’ Yu’; låo hamyu en lili’i’ ha’ Yu’ kumu unu ni gai lina’la’, ya siempri manggai lina’la’ hamyu.  Guennao na ha’åni siempri en tingu’ na gaigi Yu’ gi as Tatå-hu, ya hamyu manggaigi giya Guåhu, ya Guåhu gaigi Yu’ giya hamyu.  Atyu i umo’osgi i tinago’-hu guiya ennåo i gumufli’i’ Yu’;  ya atyu i gumufli’i’ Yu’ siempri ginefli’i’ as Tatå-hu.</p>
<p>Guåhu lokkui’ bai Hu gufli’i’ gui’ ya bai na’tungu’ gui’ nu Guåhu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN PÅSGUAN RESUREKSION</h1>
        <p><strong>Date:</strong> May 5, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-pasguan-resureksion-6/<p>
        <p>A</p>
<p>FINENI’NA NA TINAITAI Acts 6, 1-7</p>
<p>Un tinaitai ginin i Bidan i Manapostulis</p>
<p>Atyu na tiempu, anai sigi esta di ma’åomenta i mineggai disipulu siha, atyu i tumungu’ mamfinu’ ‘Greek’ manugung na manmadisatetendi i mambi’udan-ñiha gi manmapåttin i nengkannu’ yanggin ma’akumpåra yan i bi’udan atyu siha i tumungu’ finu’ Hibrehu.  Mana’fanetnun ni Dossi i kuminidåt i mandisipulu siha ya ilik-ñiha, “Ti dinanchi na hami para in disatendi i finu’ Yu’us put para in fanmañetbi gi lamasa.  Ispiha fan gi entri hamyu, hafañe’lus, sietti na tåotåo ni manunas yan mansinantusan, ya hami bai in apunta siha para esti na cho’chu’.  Esti ha’ nai siña ham in gasta tiempun-måmi gi tinayuyut yan gi ministrun i finu’ Yu’us.”</p>
<p>Interu i kuminidå umaksepta esti i mapruponi. Put esti na ma’atyik si Esteban, un tåotåo ni bula hinenggi yan bula ni Espiritu Såntu; si Felipe, si Prochorus, si Nicanor, si Timon, si Parmenas yan si Nicolas ginin Antioch, ni ginin makumbetti guatu gi Hudihos na rilihon.  Manmaprisenta esti siha na tåotåo gi Manapostulis ya manmanåyuyut siha fine’na ya dispues mapo’lu kannai-ñiha gi hilu’-ñiha.</p>
<p>Sigi ha’ di mumåmta’ i finu’ Yu’us, yan gi etmismu tiempu ma’åomenta i kantidån disipulu siha giya Hirusalen. Meggai na mamåli’ entri atyu siha umaksepta i hinenggi.</p>
<p>I finu’ i Saina.</p>
<p>INEPPIN I SÅTMU Ps 33, 1-2. 4-5. 18-19</p>
<p>R.  (22)  ASAINA, NA’SÅGA GIYA HAMI I MINA’ASE’-MU,</p>
<p>MIENTRAS IN PEPE’LU I INANGOKUN-MÅMI GIYA HÅGU.</p>
<p>Fanmaguf giSaina, hamyu ni manunas;</p>
<p>umatya i tinina ginin i manunas.</p>
<p>Nå’i gråsia iSainagi håtpa;</p>
<p>kånta i matunå-ña siha gi dandan ni dies kuetdås-ña.</p>
<p>INEPPI…</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinutehi siha achukka’ tiempun ha’ilas.</p>
<p>INEPPI…</p>
<p>SIGUNDU NA TINAITAI 1 Pt 2, 4-9</p>
<p>Un tinaitai ginin i fine’na na Kattan San Pedro</p>
<p>Mangginifli’e’-hu:</p>
<p>Fanmamaila’ mågi gi Saina, i lala’la’ na åtchu’ ni marichåsa ni taotåo siha kumu tai bali låo inatyik as Yu’us kumu mibáli. Fanmåttu kumu manlåla’la’ na åtchu’, ya pe’lu hamyu ya en fanma’usa para u makåhat i espirituåt na templu, anai siña hamyu manmañetbi kumu mañåntus na mamåli’ para en ufresi espirituåt yan akseptåpbli na sakrifisiu siha para si Yu’us ginin as Jesukristo.</p>
<p>Estigui’ ilek-ña i eskritura,</p>
<p>“Hu atyik un guaguan na åtchu’,</p>
<p>ni Hu plålanta kumu i imputtånti na åtchu’ giya Sion;</p>
<p>ya maseha håyi ni manhonggi nu Guiya</p>
<p>ti u nina’disganåo.”</p>
<p>Dångkulu bali-ña esti na åtchu’ para hamyu ni manmanhonggi; låo para atyu siha i ti manmanhonggi:</p>
<p>“I atchu’ ni marichåsa kumu tai bali ni atyu siha i manmanhåhatsa</p>
<p>humuyung esti i mås imputtånti entri todu.”</p>
<p>Ya ottru eskritura ilek-ña,</p>
<p>“Guiya esti na åtchu’ anai para u fanmatompu’ i taotåo,</p>
<p>i atchu’ ni para u fantinemba.”</p>
<p>Manmatompu’ siha sa’ ti manmanhonggi gi finihu’; ennåo minalagu’ Yu’us para siha.</p>
<p>Låo hamyu i manma’atyik na råsa, i mamåli’ i Rai, i sinantusan na nasion, iyun Yu’us mismu, manma’atyik para en pruklåma i mambunitu na che’chu’ Yu’us, ni umågang hamyu huyung ginin i halum homhum para hålum gi gatbu na inina.</p>
<p>I finu’ i Saina.</p>
<p>IBANGHELIU Jn 14, 1-12</p>
<p>ÅLELUIA    Jn 14, 6</p>
<p>R.  Åleluia.   ILEK-ÑA I SAINA, GUÅHU I CHALAN, I MINAGÅHIT,</p>
<p>YAN I LINA’LA’;</p>
<p>TÅYA’ U FÅTTU GI TATA, SIN U ISGIN IYA GUÅHU.</p>
<p>R.  Åleluia.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Mansinangåni siha as Jesus:  “Cha’-miyu faninistototba kurason-miyu.</p>
<p>Fanmanhonggi gi as Yu’us yan fanmanhonggi giya Guåhu.</p>
<p>Meggai lugåt para sumåga gi gima’ Tatå-hu;</p>
<p>yanggin åhi’, pues taimanu para bai Hu sangåni hamyu</p>
<p>na para bai Hu hånåo para bai pripåra i sagan-miyu?</p>
<p>Hunggan magåhit, para bai Hu pripåra un lugåt para hamyu,</p>
<p>ya dispues para bai bira Yu’ tåtti ya bai Hu konni’ hamyu,</p>
<p>kosa ki amånu nai gaigi Yu’ hamyu lokkui’ en fanggaigi.</p>
<p>” En tingu’ ha’ i chalan para guatu gi lugåt ni para bai Hu hanågui.”</p>
<p>Ilek-ña si Tomás, “Asaina, ti en tingu’ para månu Håo guatu; taimanu en tingu’ i chalan?”</p>
<p>Ineppi gui’ as Jesus:</p>
<p>“Guåhu i chalan, yan i minagåhit, yan i lina’la’;</p>
<p>tåya’ måfattu gi Tata solu umisgin iya Guåhu.</p>
<p>Yanggin magåhit na en tingu’ Yu’ pues en tingu’ lokkui’ si Tatå-hu.</p>
<p>Ya desdi på’gu para mo’na esta en tingu’ Gui’; ya esta en li’i’ Gui’.”</p>
<p>Ilek-ña si Felipe nu Guiya,</p>
<p>“Asaina, fanu’i ham nu i Tata; ya båsta ha’ ham ni ennåo.”</p>
<p>Manoppi si Jesus:</p>
<p>“Felipe, esta åpmam desdi ki manhita; ya ti un tutungu’ ha’ Yu’?</p>
<p>“Maseha håyi ni esta ha li’i’ Yu’ esta ha li’i’ i Tata.</p>
<p>Ya håfa na para un åluk, ‘Na’li’i’ ham nu i Tata’?</p>
<p>Kåo ti un honggi, na gaigi Yu’ gi Tata yan i Tata gaigi giya Guåhu?</p>
<p>Ti ginin Guahu i palåbra siha ni Hu kuentusi hamyu;</p>
<p>sino ki ginin i Tata ni sumåsaga giya Guåhu, Guiya mismu chumocho’gui</p>
<p>i che’cho’-ña siha.  Henggi Yu’ na gaigi Yu’ gi Tata</p>
<p>ya gaigi i Tata giya Guåhu, pat sino, fanmanhonggi put i Hu chocho’gui</p>
<p>na cho’chu’.</p>
<p>Åmen, åmen, bai Hu sangåni hamyu ni minagåhit:</p>
<p>i taotåo ni manhonggi giya Guåhu</p>
<p>ha chocho’gui i che’chu’ ni Hu chocho’gui,</p>
<p>yan mås mandångkulu na cho’chu’ ki esti.</p>
<p>Sa’ håfa?  Sa’ para bai Hu hånåo para as Tåta.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN PÅSGUAN RESUREKSION</h1>
        <p><strong>Date:</strong> April 27, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-pasguan-resureksion-2-2/<p>
        <p>Å</p>
<p>FINENE’NA NA TINAITAI                                                                           Acts 2, 14a . 36-41</p>
<p>Un tinaitai ginin i Bidan i Manapostulis</p>
<p>Tumohgi si Pedro yan i Onsi na manapostulis ya ha håtsa i bos-ña ya ha kuentusi i taotåo siha: “Put ennåo na, Ha na’siguru sin duda na todu i gima’ Israhet u matungu’, na si Jesus mismu ni en klaba gi kilu’us, Saina yan Misihas.”</p>
<p>Anai mahunguk esti mansen luhan siha. Mafaisin si Pedro yan i ottru apostulis, “Håfa para en che’gui håfañe’lus?”  Manoppi si Pedro, “Debi di kada unu giya hamyu u fañotsut yan u matakpångi gi na’an Jesukristo, ya kosa ki siña ma’asi’i håo ni isåo-mu; dispues nai un risibi i nina’in i Espiritu Såntu. I prumesa mafa’tinas para hamyu yan i famagu’un-miyu, yan todu atyu siha lokkui’ i manchåchagu’ ha’ trabiha låo maninagang lokkui’ as Yu’us.”  Put i para u supotta esti na testimoniu ha usa si Pedro meggai siha na atgumentu ya sigi ha’ di ha insisti, “Na’fanlibri hamyu ginin esti na hinerasion ni esta manabak.”  Todu atyu siha i umaksepta i fina’na’guen-ña manmatakpångi; guaha tres mit na tåotåo mås manma’aksepta guihi na ha’åni.</p>
<p>I finu’ i Saina.</p>
<p>INEPPIN I SÅTMU                                                                           Ps 23, 1-3. 3-4. 5. 6</p>
<p>R.  (1)  I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…</p>
<p>Ha gigiha yu’ gi dinanchi na chålan put i na’ån-ña.</p>
<p>Achukka’ mamomokkat yu’ gi hemhum na kañåda,</p>
<p>tåya’ tailayi ma’å’ñåo-hu sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu ni numåna’i yu’ ånimu.</p>
<p>INEPPI…</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…</p>
<p>SIGUNDU NA TINAITAI                                                                             1 Pt 2, 20-25</p>
<p>Un tinaitai ginin i fine’na na Kattan San Pedro</p>
<p>Mangginifli’e’-hu:</p>
<p>Yanggin en singun i minaså’pit achukka’ put en che’gui i tinas, siempri mambinendisi hamyu as Yu’us put ennåo.  Put esti na maninagang hamyu as Yu’us, sa’ si Jesukristo mismu mamadesi put hamyu yan mannina’i hamyu un ihemplu, kosa ki en dalalaki i fina’pos-ña.</p>
<p>Tåya’ Ha kumiti isao, yan ni unu guaha nai ha hunguk dinagi humuyung ginin i pachot-ña.</p>
<p>Anai ma’insutta, ti Ha oppi tåtti yan insuttu; anai maså’pit, ti manispånta, låo Ha po’lu i inangukkoñ-ña gi as Yu’us, i tinas na Hues. I Kristo mismu Ha kåtga i isåo-ta gi tataotåo-ña para i kilu’us, kosa ki siña hit manmåtai para i isao yan ta fanlå’la’ gi tininas.  Ginin i hiridå-ña na esta mana’mågung håo. Iståba kalang kinilu hamyu ni manabak, låo på’gu esta manmakonni’ hamyu tåtti para en dalalaki i Pastot yan i Guatdian i antin-miyu.</p>
<p>I finu’ i Saina.</p>
<p>IBANGHELIU                                                                                               Jn 10, 1-10</p>
<p>ÅLELUIA    Jn 10, 14</p>
<p>R.  Åleluia.   ILEK-ÑA I SAINA, GUÅHU I MAOLIK NA PASTOT;</p>
<p>HU TUNGU’ I GA’-HU KINILU SIHA, YA SIHA MATUNGU’ YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus, “Åmen, åmen, bai Hu asigura hamyu ni minagåhit: Atyu i humålum gi fangkiniluyan sin umisgin i trångka osino umisgin ottru bånda ya ha håtmi, guiya ennåo i sakki ni lumålåoya. Atyu i umisgin i trångka guiya ennåo i pastot i kinilu.  I guåtdia ha bababa i trångka para guiya, ya i kinilu siha mahuhunguk i bos-ña yanggin maninagang ni na’an-ñiha ya mangkinekenni’ siha huyung.  Yanggin esta ha konni’ huyung todu atyu siha i ga’-ña, mamomokkat gui’ gi sanme’nan-ñiha, ya i kinilu siha madalalalaki gui’ sa’ matungu’ i bos-ña. Ti u madalalaki un istrangheru; masuhåyi ennåo siempri, sa’ ti matungu’ i bos-ña.”  Achukka’ Ha usa si Jesus esti siha na fina’akumparasion, ti makumprendi håfa mangkinekesangani siha.</p>
<p>Pues ennåo muna’ilek-ña nu siha ta’lu:  “Åmen, åmen, bai Hu sangåni hamyu ni minagåhit:</p>
<p>Guåhu i trangkan i fangkiniluyan.  Atyu siha i manmofo’na ki Guahu, siha ennåo i mansakki ni manlålåoya ni ti manine’esgi ni kinilu.</p>
<p>Guåhu i trångka.  Maseha håyi ni umisgin iya Guåhu u såfu gui’.  U libri humuyung-hålom,ya u fañodda’ påstu.</p>
<p>I sakki måfattu, hokkuk ha’ ni para u fañåkki, para u famunu’, yan para u fandistrosa, låo Guåhu måttu Yu’ kosa ki u fanggái lina’la’ ya u kabålis i lina’la’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN PÅSGUAN RESUREKSION</h1>
        <p><strong>Date:</strong> April 20, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-pasguan-resureksion-6/<p>
        <p>FINENE’NA NA TINAITAI                                                                  Acts 2, 14. 22-33</p>
<p>Un tinaitai ginin i Bidan i Manapostulis</p>
<p>(Gi ha’ånin Pentekostes) Tumohgi si Pedro yan i Onsi na manapostulis ya ha håtsa i bos-ña ya ha kuentusi i taotåo siha: “Hamyu ni ManHudihos, yan todu hamyu lokkui’ ni mañåsaga giya Hirusalen!  Ekkunguk håfa para bai hu sangåni hamyu.  “Lalåhin Israhet, ékkunguk yu’!  Si Jesus Nasarenu, Guiya i taotåo ni matågu’ ginin as Yu’us guatu giya hamyu na nina’i fuetsan milågru, manna’manman na cho’chu’, yan siñåt siha para kuentan prueba. Si Yu’us machocho’chu’ gi entalu’-miyu ginin Guiya tåtkumu esta en tingu’.  Ma’intreganñaihun Gui’ sigun gi rason yan gi planun Yu’us; hamyu en isa i MamPagånu siha para u maklåba yan u mapunu’ Gui’.  Låo si Yu’us Ha na’libri Gui’ ginin i minala’it i finatai, ya Ha na’kahulu’ Gui’ ta’lu ginin i entalu’ i manmåtai, sa’ impusipbli na u minantieni ni finatai.  Ilek-ña si David, put Guiya:</p>
<p>‘Hu po’lu i Saina todu i tiempu gi me’nå-hu,</p>
<p>ya ti u ma’atburota yanggin gaigi Gui’ gi agapa’-hu.</p>
<p>Esta maguf i kurason-hu yan mumaguf i hila’-hu,</p>
<p>låo i tataotåo-hu u lå’la’ gi ninangga,</p>
<p>sa’ ti para Un abandona i anti-hu gi tanu’ i manmåtai,</p>
<p>yan ti Un sedi lokkui’ na i dumalalalaki Håo u lamas tataotåo-ña.</p>
<p>Esta Un fa’nu’i yu’ ni chalan lina’la’;</p>
<p>ya siempri Un na’bula yu’ ni minaguf gi me’nå-mu.’</p>
<p>“Mañe’lu-hu, siña hu kuentusi hamyu yan kumfiånsa put i tatå-ta as David.  Måtai gui’ yan mahåfut, ya i naftan-ña gagaigi ha’ asta på’gu gi entalo’-ta.  Prufeta gui’ ya ha tungu’ ha’ na si Yu’us manhula giya guiya na unu gi disendensiå-ña  u fatå’chung gi hilu’ i tronu-ña.  Ilek-ña na ti ma’abandona gui’ para i sampapa’ na tånu’, ni ti lumamas i tataotåo-ña, ya ginin ennåo na ha pruklåma kun tiempu i resureksion i Misihas.  Guiya esti si Jesus ni nina’lå’la’ as Yu’us, ya hami i tistigu-ña.  Mana’takkilu’ Gui’ gi agapa’ na kannai Yu’us, Ha risibi fine’na i Espiritu Såntu ni maprumeti ginin i Tata, ya dispues Ha chuda’ huyung esti na Espiritu giya hita.</p>
<p>I finu’ i Saina.</p>
<p>INEPPIN I SÅTMU                                                               Ps 16, 1-2. 5.7-8. 9-10. 11</p>
<p>R.  (11)  ASAINA, HÅGU PARA UN FA’NU’I HAM NI CHALAN I LINA’LA’</p>
<p>Adahi yu’, O Yu’us, sa’ giya Hågu nai lumilihing yu’;</p>
<p>ilek-hu nu iSaina, “Hågu Saina-hu.”</p>
<p>OAsaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>INEPPI…..</p>
<p>Bai hu tuna iSainani umakunseseha yu’;</p>
<p>Achukka’ puengi i kurason-hu ha å’agang yu’.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu,</p>
<p>kuntodu i tatåotåo-hu gai kumfiånsa;</p>
<p>Sa’ ti para Un abandona i anti-hu para i sampapa’ na tånu’</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fa’nu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>SIGUNDU NA TINAITAI                                                                             1 Pt 1, 17-21</p>
<p>Un tinaitai ginin i fine’na na Kattan San Pedro</p>
<p>En a’agang Gui’ Tåta, yanggin manmanåyuyut hamyu as Yu’us, ni Ha huhusga todu i taotåo parehu, sigun gi kadakuåt bidå-ña; put ennåo na gåsta i tetehnan gi tanu’ na lina’la’-miyu gi adorasion nu Guiya.  En tingu’ håfa apås-ña anai mana’fanlibri hamyu ginin i tai setbi na klåsin lina’la’ ni manma’irensia hamyu ni mañainan-miyu. Åhi’, ti una kosa ni siña madistrosa, taiguihi i pidåsun salåppi’ pat oru;  låo i mås guaguan na sakrifisiun i Kristo; ni kalang un kinilu ni tai difektu pat tai linachi.</p>
<p>Hagas inatyik Gui’ as Yu’us desdi åntis di u mafa’tinas i tanu’ ya på’gu mana’matutungu’ Gui’ guini gi uttimu na ha’åni put hamyu.  Ginin Guiya na manmanhonggi hamyu as Yu’us, ni Guiya numa’lå’la’ Gui’ ta’lu ginin i finatai ya nina’i Gui’ gloria; put ennåo na i hinenggin-miyu yan i inangokkun-miyu chettun gi as Yu’us.</p>
<p>I finu’ i Saina.</p>
<p>IBANGHELIU                                                                                               Lk 24, 13-35</p>
<p>ÅLELUIA    See Lk 24, 32</p>
<p>R.  Åleluia.   ASAINA JESUS, NA’KLÅRU I FINO’-MU NU HAMI,</p>
<p>NA’SINENGGI I KURASON-MÅMI NI GUINAIYA</p>
<p>YANGGIN UN KUENTUSI HAM.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Atyu mismu na ha’åni dos gi entri i mandisipulun Jesus humåhanåo para un songsung ni mafa’nana’an ‘Emmaus’, kåsi ennåo i sietti miyas desdi Hirusalen,  ya kumumbetsasiosion i dos put atyu siha i esta manmasusedi.  Mientras kumuekuentus i dos, humihut si Jesus ya sumåonåo mamokkat yan siha;  mali’i’ ha’ Gui’ låo ti matungu’ håyi Gui’.  Ilek-ña si Jesus nu siha, “Håfa ilik-mimiyu mientras mamomokat hamyu?”  Kumetu i dos un råtu, ya tristi i matan-ñiha.  Unu giya siha ni na’ån-ña si ‘Cleopas’, ha faisin Gui’, “Kåo Hågu ha’ na maisa ni sumåsaga giya Hirusalen ti tumungu’ håfa måsusesedi gi manmaloffan siha na ha’åni?”  Mamaisin Gui’, “Håfa siha?” Manoppi i dos, “Atyu siha i manmasusedi as Jesus tåotåo Nasaret.  Prufeta esti na tåotåo, ya si Yu’us yan i taotåo siha makunsidedera Gui’ kumu metgut gi finihu’ yan gi fina’tinas.  I manmå’gas na mamåli’-måmi ma’intrega Gui’ para u masintensia para u mapunu’, ya maklåba Gui’ gi kilu’us.  Ya in diseseha na Guiya mohun para u nina’libri iya Israhet!  Fuera di esti siha, på’gu na ha’åni i mina’tres dihas desdi ki manmasusedi esti siha.  Unus kuåntus na famalåo’an gi mangga’chung-måmi ni muna’fanmanman ham; manhånåo siha para i naftan gi chatanmak, ya ti mahulat masodda’ i tataotåo-ña. Manmåttu tåtti giya hami ya manmasangåni ham na manmanli’i’ siha manångit ni sumangåni siha na lå’la’ Gui’.  Unus kuåntus gi entri hami manhånåo para i naftan ya masodda’ taimanu ha’ i sinangan i famalåo’an, låo ti ma li’i’ Gui’.”  Pues ilek-ña si Jesus nu siha, “Manatåktak hamyu, mansen dispåsiu hamyu para en henggi todu siha i sinangan i mamprufeta!  Na ada ti nisisåriu na u padesi esti siha i Misihas para u hålum gi gloriå-ña?”  Ya si Jesus Ha isplikåyi siha håfa manmasångan gi Eskritura put Guiya, Ha tutuhun gi lepblun Moises yan i tinigi’ todu i mamprufeta.  Mientras manhåhanåo guatu gi sengsung ni mahanånagui, maditieni si Jesus gi hinanåo-ña.  Ilik-ñiha, “Maila’ ya ta fanhita; esta para u hokkuk ha’ i ha’åni ya esta homhum.”  Intonsis, humålum para u fañiha.  Matå’chung Gui’ gi lamasa yan siha, ya Ha chuli’ i pån, ya Ha bendisi; dispues Ha ipi’ i pån ya mannina’i siha.  Manmababa i matan-ñiha ya marikuknisa Gui’; låo malingu Gui’ ginin i me’nan-ñiha.  Ilik-ñiha entri siha, “Kalang ha’ mohun guåfi mañiñila’ gi sanhalom-ta anai Ha kuentusi hit gi chalan ya Ha isplikåyi hit ni Eskritura?  Insigidas kahulu’ i dos ya mabira siha tåtti para Hirusalen, ya masodda’ i Onsi na mandisipulu mandadañña’ yan i pumalu siha ilik-ñiñiha,  “Sin duda esta lumå’la’ i Saina!  Lini’i’ Gui’ esta as Simon!”</p>
<p>Pues maninisplikåyi siha ni esti i dos håfa masusedi gi chalan, yan håfa taimanu na marikuknisa i Saina anai Ha ipi’ i pån.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSION pat DAMENGGUN YINI’USAN MINA’ÅSI’</h1>
        <p><strong>Date:</strong> April 14, 2023<p>
        <p><strong>Author:</strong> admin<p>
        <p><strong>URL:</strong> https://northstar.website/ii-damenggun-pasguan-resureksion-pat-damenggun-yiniusan-minaasi-7/<p>
        <p>A</p>
<p>FINENE’NA NA TINAITAI Acts 2, 42-47</p>
<p>Un tinaitai ginin i Bidan i ManApostulis</p>
<p>I mañe’lu siha madalalaki i fina’nå’guin i manapostulis yan i lina’la’ i manmanhonggi, gi ma’ipi’ i pån yan i tinayuyut siha.  Un rispitåo na mina’å’ñåo måttu giya siha, sa’ mali’i’ na meggai manna’manman na cho’chu’ yan siñåt macho’gui ni manapostulis.  Atyu siha i manmanhonggi manapatti todu ni guinahan-ñiha kumu kumunidåt; ma bendi todu i guinahan-ñiha ya ma dibidi todu gi entri siha sigun gi nisisidåt unu kada unu.  Manhåhanåo guatu gi lugåt i Templu kada diha, ya gi gima’-ñiha nai ma’i’ipi’ i pån. Manmamaguf yan mandadañña’ mañotchu, yan ma’o’onra si Yu’us ya magåga’um i kurason i taotåo siha. Kada diha si Yu’us Ha åomementa atyu siha i manmasåtba.</p>
<p>I finu’ i Saina.</p>
<p>INEPPIN I SÅTMU Ps 118, 2-4. 13-15. 22-24</p>
<p>R.  (1)  NÅ’I GRÅSIA I SAINA SA’ MÅOLIK GUI’, TAIHINEKUK I GINEFLI’E’-ÑA.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu i gima’ Aaron ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu atyu siha i manma’å’ñåo niSainaya u ma’åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>Dångkulu atburutu-hu ya kumekepoddung yu’,</p>
<p>låo måttu iSainapara u akudi yu’.</p>
<p>ISaina, i fuetsåk-ku yan i minetgot-tu,</p>
<p>måttu giya guåhu kumu satbadot.</p>
<p>I na’maguf yan a’gang na essalåo</p>
<p>mahunguk ginin i tento’ i manmanggånna:</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta silebra.</p>
<p>INEPPI…..</p>
<p>SIGUNDU NA TINAITAI 1 Pt 1, 3-9</p>
<p>Un tinaitai ginin i fine’na na Kattan San Pedro</p>
<p>Maila’ ya ta nå’i agradesimentu i Yi’us yan Tatan i Saina-ta as Jesukristo!  Put i dangkulun mina’ase’-ña Ha nå’i hit nuebu na lina’la’ anai Ha na’lå’la’ ta’lu si Jesukristo ginin i finatai. Estigui’ muna’fambula hit ni lala’la’ na inangokku, ya put ennåo na ta nanangga na ta risibi i abundånsia na bendision ni Ha na’sahngi si Yu’us para i taotåo-ña siha. Ha na’sahngi esti siha gi langit para hamyu, anai ti siña u lamas pat u båba osino u falingu.  Put i hinenggin-miyu na i fuetsan Yu’us u prutehi hamyu asta ki i satbasion ni mapripåra mana’annuk gi uttimun i tanu’. Na’fanmaguf hamyu put esti, achukka’ nisisåriu på’gu na en fantristi un råtu sa’ put i meggai klåsin achåki en padedesi.  Mina’taiguini esti put i para en fanmachagi na magåhit i hinenggin-miyu. Kun todu i oru, ni siña madistrosa, machachagi kåo siña u dinistrosa ni guafi; pues parehu yan i hinenggin-miyu, ni guaguañña ki i oru, debi lokkui’ di u machagi, kosa ki u mesngun ya u fama’prueba para tinina yan gloria yan onru gi Ha’åni anai mana’annuk si Jesukristo.  Achukka’ ti en lili’i’ Gui’, en gefli’i’ Gui’, yan en henggi Gui’. Pues fanmaguf gi un dångkulu yan gloriosu na minaguf ni mapput ma’isplika ni palåbra siha, sa’ en risisibi i satbasion para i antin-miyu, ni put esti na rason na manmanhonggi hamyu nu Guiya.</p>
<p>I finu’ i Saina.</p>
<p>IBANGHELIU Jn 20, 19-31</p>
<p>ÅLELUIA   Jn 20, 29</p>
<p>R.  Åleluia.  TOMAS, MANHONGGI HÅO GIYA GUÅHU SA’ PUT UN LI’I’ YU’;</p>
<p>MANMAGUF ATYU SIHA I TI LUMI’I’ YU’, LÅO</p>
<p>MANMANHONGGI HA’! R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.”  Anai munhåyan Ha sångan esti, mamfina’nu’i siha ni kannai-ña yan i kalaguåk-ña. Manmaguf i mandisipulu anai mali’i’ i Saina.  Ilek-ña ta’lu, “I pås u gaigi giya hamyu.  “Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo,u fanma’asi’i siha; yanggin ti en asi’i, ti u fanma’asi’i siha.”</p>
<p>Humuyongña si Tomas (ni ma’å’agang “Dinga'”) unu gi Dossi taigui anai måttu si Jesus.  Sigi masangåni gui’ ni pumalu na mandisipulu, “In li’i’ i Saina.”  Låo manoppi gui’, “Ni nungka na bai honggi ennåo, solu hu li’i’ i matkan luluk gi kannai-ña, ya bai na’hålum i kalulot-tu gi diniluk luluk yan i kannai-hu gi kalaguåk-ña.”</p>
<p>Un simåna maloffan, maniståba ta’lu i mandisipulu gi kuåttu, ya på’gu na biåhi iståba si Tomas. Maseha manmakandådalu i petta siha, måttu si Jesus ya tumohgi gi entalu’-ñiha. Ilek-ña, “I pås u gaigi giya hamyu”;  pues ilek-ña as Tomas, “Maila’ ya un rikunosi i kannai-hu ni kalulot-mu. Na’hålum i kannai-mu gi kalaguåk-ku. Cha’-mu mumahehettuk ti manhonggi, låo fanhonggi!”  Manoppi si Tomas ya ilek-ña, “Saina-hu yan Yu’os-hu!”  Dispues ilek-ña si Jesus nu guiya: “Manhonggi håo sa’ put i un li’i’ Yu’.  Mandichosu atyu siha i ti lumi’i’ Yu’ låo manmanhonggi.”</p>
<p>Ha cho’gui si Jesus meggai ottru na siñåt siha gi me’nan i mandisipulu-ña, ni ti manmatugi’ påpa’ guini na lepblu.  Låo esti siha manmatugi’ para en faninayuda humonggi na si Jesus Guiya i Misihas, i Lahin Yu’us, kosa ki ginin esti na hinenggi en fanggáilina’la’ gi na’ån-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>I RESUREKSION I SAINABIHILIAN PÅSGUA</h1>
        <p><strong>Date:</strong> April 4, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-resureksion-i-sainabihilian-pasgua/<p>
        <p>A B C</p>
<p>FINENE’NA NA TINAITAI   Gn 1, 1. 26-31a</p>
<p>Un tinaitai ginin i Lepblun Genesis</p>
<p>Gi tutuhun anai si Yu’us Ha fa’tinas i langit yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi tasi, i påharu gi airi, i guaka, yan i manmachålik siha na gå’ga, yan todu atyu siha na gå’ga i mangukunánaf gi tanu’.”</p>
<p>Si Yu’us Ha fa’tinas i taotåo gi imahen-ña,</p>
<p>sagrådu na imahen-ña Ha fa’tinas gui’,</p>
<p>i lahi yan i palåo’an Ha fa’tinas siha.</p>
<p>Si Yu’us Ha bendisi siha ya ilek-ña: “Fanmåmta’, na’bula i tanu’ ya en gubetna i guihan siha gi tasi, i påharu siha gi airi, yan todu i manlåla’la’ siha na kosas gi hilu’ tånu’.” Ilek-ña si Yu’us lokkui’, “Atan ha’, Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’ fruta para nengkannu’-miyu; yan para todu i ga’ga’ gi tanu’, i guihan gi tasi, i påharu gi airi yan todu i manlåla’la na gå’ga’ ni mangukunanaf gi edda’, Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si Yu’us Ha atan todu siha i fina’tinås-ña ya nina’gof maguf Gui’.</p>
<p>I finu’ i Saina.</p>
<p>INEPPIN I SÅTMU Ps 33, 4-5,6-7,12-13,20, 22</p>
<p>R. (5) BULA I TANU’ NI MINAOLIK I SAINA.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Ha na’etnun i hanum i tasi gi un munton;</p>
<p>ya gi budega nai Ha po’lu i mattingan.</p>
<p>INEPPI…..</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>Ginin i langit iSainaHa atan påpa’;</p>
<p>Ya Ha li’i’ todu i taotåo siha.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya i ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>II</p>
<p>MINA’DOS NA TINAITAI Gn 22, 1-2, 9a, 10-13, 15-18</p>
<p>Un tinaitai ginin i Lepblun Genesis</p>
<p>Put i para u chinagi si Abrahan as Yu’us inagang gui’, “Abrahan!  Manoppi si Abrahan, “Listu yu’,” Pues ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya, ya un hånåo para i tanu’ Moriah. Guennåo nai un ufresi gui’ kumu sakrifisiun masosonggi gi hilu’ i eksu’ ni para Hu fanu’i håo</p>
<p>Anai måttu siha gi lugåt ni sinangåni gui’ as Yu’us, mama’tinas si Abrahan åttat guennåo pues ha arekla i hayu gi hilu’ i attat. Dispues ha hakut i se’si’ para u punu’ i lahi-ña, låo i tentagu’ Yu’us inagang gui’ ginin i langit. “Abrahan, Abrahan!” Manoppi gui’, “Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as Yu’us. Sa’ ti un puni Yu’ ni mismu un guaiya na lahi-mu.” Anai manatan si Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’ i kinilu ya ha ufresi kumu sakrifisiun masosonggi, inlugåt di i lahi-ña.</p>
<p>I tentågu’ iSainaha ågang ta’lu ginin i langit si Abrahan ya ilek-ña: “Bai Hu fanhula giya Guåhu ha’ na maisa, Ha diklåra iSaina, ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trangkan i inimigun-ñiha; ya ginin siha, todu i nasion siha u fanmañodda’ bendision; todu esti sa’ put un osgi i tinago’-hu”.</p>
<p>I finu’ i Saina.</p>
<p>INEPPIN I SÅTMU Ps 16, 5.8.9-10.11</p>
<p>R. (1) HÅGU I PATTEK-KU, O ASAINA.</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kun todu i tataotåo-hu gai kumfihånsa,</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>III</p>
<p>MINA’TRES NA TINAITAI Ex 14, 15 – 15, 1</p>
<p>Un tinaitai ginin i Lepblun Exodus</p>
<p>Ilek-ña iSainaas Moises, “Håfa na sigi ha’ håo umugung nu Guåhu” Sangåni i Israilitas siha ya u fansigi ha’ mo’na. Håtsa hulu’ i baston-mu ya un istira i kannai-mu gi hilu’ i tasi, na’adispatta i tasi gi talu’ kosa ki siña i Israilitas siha ma’upus i tasi gi hilu’ ånglu’ na tånu’. Ya bai Hu na’fanåguaguat mås i taotåo Ihipto ya u matattiyi i Israilitas siha. Atyu nai bai Hu risibi i gloria ginin as ‘Pharaoh’, todu i sindalu-ña, i kaleså-ña siha, yan i taotåo kalesa siha. I taotåo Ihipto siempri u matungu’ na Guåhu iSaina.”</p>
<p>I anghit Yu’us, ni gumigiha i linahyan Israilitas siha, humånåo ya malak i santattin i katdumi. I petput na homhum mapagåhis ni iståba gi sanme’na, humånåo lokkui’, ya malak i santatti gi entalu’ i taotåo Ihipto yan i Israilitas siha. Låo i mapagåhis mås humomhum ya ha chomma’ tulanotchi i linahyan tåotåo Ihipto na u fanhihut yan i Israilitas siha. Dispues ha istira si Moises huyung i kannai-ña gi hilu’ i tasi, ya iSainaHa na’guinaifi tulanotchi ni un metgut na månglu’ ginin i sanhaya ya umånglu’ i tasi. Anai esta i tasi madibidi, i Israilitas siha manmåtcha gi entalu’ i tasi ni anglu’, i hanum gi ambus bånda kalang mohun mandångkulu na lugan guma’.</p>
<p>I taotåo Ihipto mapetsigi ya matattiyi i Israilitas siha; todu i kabåyun ‘Pharaoh’, i kalesa yan i taotåo kalesa. Gi pupuengi, åntis di chatanmak, iSainaHa na’låmlam i mapagåhis ya Ha na’fanma’åñåo i sindålun Ihipto, dispues Ha na’fanmafñut i ruedan i kalesa siha ya kana’ ha’ ti siña mangiluluk.  Ennåo mina’ i taotåo Ihipto mañeha gi me’nan i Israilitas siha sa’ iSainamumumu put siha kontra i taotåo Ihipto.</p>
<p>Pues iSainaHa sangåni si Moises, “Istira huyung i kannai-mu gi hilu’ i tasi, ya u milalak i hanum tåtti ya u fantinampi i taotåo Ihipto, yan i kalesan-ñiha yan i taotåo kalesa siha.” Si Moises ha istira huyung i kannai-ña gi hilu’ i tasi, ya gi chatanmak, i tasi milalak tåtti gi rigulåt na tinadong-ña. Manmalålagu i taotåo Ihipto siha guatu gi tasi, anai iSainamamblinangku siha asta i talu’.  Ya anai milalak i hanum tåtti, mantinampi i kalesa siha yan i taotåo kalesa yan todu i sindålu ni tumattitiyi i Israilitas hålum gi tasi.  Ni unu giya siha umiskåpa.  Låo i Israilitas siha manmåtcha gi hilu’ i anglu’ na tånu’ gi entalu’ i tasi, ya i hanum kalang luga gi ambus bånda. Pues taiguini satbån-ña iSainani Israilitas siha ginin i fuetsan Ihipto guihi na ha’åni.  Anai mali’i’ ni Israilitas siha na manlalalacha’ gi kantun tåsi i manmåtai na tåotåo Ihipto ya mali’i’ i fuetsan iSainani Ha na’annuk kontra i taotåo Ihipto, manma’åñåo siha niSainaya manmanhonggi nu Guiya yan gi as Moises i tentago’-ña.</p>
<p>Dispues si Moises yan i Israilitas siha makånta esti na kånta para iSaina:</p>
<p>Bai hu kånta para iSaina, sa’ gloriosu manggånna Gui’;</p>
<p>Kabåyu yan kalesa Ha dåggåo huyung gi tasi.</p>
<p>I finu’ i Saina.</p>
<p>INEPPIN I SÅTMU Ex 15, 1-2,3-4.5-6.17-18</p>
<p>R. (1) NIHI TA KANTÅYI I SAINA,</p>
<p>SA’ HA NA’BINALUTAN GUI’ NI GLORIA.</p>
<p>Bai hu kantåyi iSaina, sa’ gloriosu manggånna Gui’,</p>
<p>kabåyu yan kalesa Ha dåggåo huyung gi tasi.</p>
<p>ISainai fuetsåk-ku yan ånimu-hu,</p>
<p>yan Guiya i satbadot-tu.</p>
<p>Guiya Yu’os-su, hu onra Gui’,</p>
<p>I Yi’us i tatå-hu, hu na’takkilu’ Gui’.</p>
<p>INEPPI…..</p>
<p>ISainagumegera,</p>
<p>Sainai na’ån-ña!</p>
<p>I kalesan Pharaoh yan i sindalu-ña Ha dåggåo huyung gi tasi,</p>
<p>i manmå’gas siha na ufisiåt-ña manmafondu gi Tasin Agaga’.</p>
<p>INEPPI…..</p>
<p>I milalak hånum mantinampi siha,</p>
<p>Manmafondu siha kalang åtchu’.</p>
<p>I agapa’ na kannai-mu,Asaina, mifuetsa,</p>
<p>I agapa’ na kannai-mu,Asaina, yumayamak i inimigu.</p>
<p>INEPPI…..</p>
<p>Un konni’ hålum siha i taotåo ni Un såtba,</p>
<p>Ya Un po’lu siha gi eksu’ i irensiåm-mu</p>
<p>I lugåt anai matåta’chung Håo,Asaina,</p>
<p>I santuåriu, ni mismu kannai-mu umistapblesi.</p>
<p>ISainau fanggubetna para todu i manaihinekkuk na tiempu.</p>
<p>INEPPI…..</p>
<p>IV</p>
<p>MINA’KUÅTTRU NA TINAITAI                                  Is 54, 5-14</p>
<p>Un tinaitai ginin i Lepblun i Prufeta as Isaias</p>
<p>Atyu i mama’asaguå-mu Guiya muna’huyung håo;</p>
<p>i na’ån-ña iSainani ehetsito siha;</p>
<p>I nana’librem-mu Guiya i Unu ni Såntus giya Israhet,</p>
<p>ma’å’gang Gui’ Yi’us todu i tanu’.</p>
<p>Ina’agang håo as Yu’us tåtti,</p>
<p>kalang i asagua ni mayuti’ yan pininiti espiritu-ña,</p>
<p>I palåo’an uma’asagua gi hiniben-ña dispues mayuti’,</p>
<p>ilek-ña i Yi’os-mu.</p>
<p>Hu yuti’ñaihun håo un ratu,</p>
<p>låo bai Hu konni’ håo tåtti yan bula kariñu.</p>
<p>Gi un mumentu na linalalo’-hu,</p>
<p>Hu nå’na’ i matå-hu ginin hagu;</p>
<p>Låo muma’åsi’ Yu’ nu hågu ginin i taddung na guinaiyak-ku,</p>
<p>ilek-ña iSaina, i nana’librem-mu.</p>
<p>Para guåhu kalang i ha’ånin Noah esti,</p>
<p>anai manhula Yu’ na i hanum Noah</p>
<p>ni ngai’an ta’lu na u na’dilubiu i tanu’;</p>
<p>Pues manhula Yu’ na ti bai Hu lalålu’ nu hågu,</p>
<p>patsino bai lalåtdi håo.</p>
<p>Maseha u fañuha i sabåna siha gi sagan-ñiha</p>
<p>ya u fanmayengyung i eksu’ siha,</p>
<p>ni ngai’an nai un diningu ni guinaiya-ku</p>
<p>pat u mayengyung i kuntratå-hu pås,</p>
<p>ilek-ña iSaina, ni gai ma’asi’ nu hågu.</p>
<p>O hågu ni mamadedesi, pinakyu yan tåya’ kunsuelu-mu,</p>
<p>bai Hu fa’tinas i chalån-mu siha ni ‘carnelians’,</p>
<p>yan i haligin i gimå’-mu ni ‘sapphires’;</p>
<p>Bai Hu fa’tinas i sagå-mu gumera ni ‘rubies’,</p>
<p>i trangkåm-mu ni kriståt,</p>
<p>yan todu i ligan gimå’-mu ni mangguaguan na åtchu’.</p>
<p>Todu i famagu’on-mu lalåhi u famfinanå’gui niSaina,</p>
<p>ya u dångkulu i pås i famagu’on-mu.</p>
<p>Un ma’istapblesi gi tininas,</p>
<p>chågu’ ginin i mina’å’ñåo na un maså’pit,</p>
<p>anai ti siña måttu i distrosu giya hågu.</p>
<p>I finu’ i Saina.</p>
<p>INEPPIN I SÅTMU Ps 30, 2. 4. 5-6, 11-12. 13</p>
<p>R.  BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña;</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,Asaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>Asaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>V</p>
<p>MINA’SINGKU NA TINAITAI Is 55, 1-11</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña i Saina:</p>
<p>Todu hamyu ni manmå’hu,</p>
<p>fanmåttu gi hanum!</p>
<p>Hamyu ni tåya’ salåppi’-miyu,</p>
<p>fanmåttu, risibi i grånun trigu ya en fañotchu;</p>
<p>Fanmåttu, sin en fanmanapåsi, sin gåstu,</p>
<p>fanggimin binu yan letchi!</p>
<p>Sa’ håfa na en gagasta i salåppi’-miyu gi ti manmamakannu’;</p>
<p>i suetdun-miyu gi atyu i ti siña muna’fansatisfetchu hamyu?</p>
<p>Ekkunguk yu’ ya siempri mañotchu hamyu måolik,</p>
<p>ya siempri gefsaga lina’la’-miyu.</p>
<p>Fanekkunguk yan fanmamaila’ tåotåo-hu,</p>
<p>fanmåttu giya Guåhu ya en fanggai lina’la’.</p>
<p>Bai Hu rinueba yan hamyu i taihinekkuk na kuntråta,</p>
<p>ya bai nå’i hamyu ni bendision ni Hu prumeti si David.</p>
<p>Hu na’må’gas gui’ para u dirihi i nasion siha,</p>
<p>yan ginin guiya na Hu fa’nu’i siha ni fuetsåk-ku.</p>
<p>Siempri en agang ottru nasion siha:</p>
<p>ni ginin un tiempu ti matungu’ hamyu,</p>
<p>låo på’gu siempri manmalålagu guatu giya hamyu para u fañåonåo!</p>
<p>Guåhu iSaina, i Yi’us-miyu, i santus na Yu’us Israhet,</p>
<p>Guåhu bai Hu na’fanmasusedi esti siha;</p>
<p>bai Hu nå’i hamyu onru yan gloria.</p>
<p>Bira hamyu guatu giSainayan tåyuyut Gui’,</p>
<p>sa’ hihut Gui’ på’gu.</p>
<p>I manailayi u ma tulaika i lina’la’-ñiha</p>
<p>ya u ma bira hinassun-ñiha.</p>
<p>Sedi na u ma bira siha guatu giSaina,i Yi’os-ta;</p>
<p>yo’asi’ Gui’ yan listu man’asi’i.</p>
<p>Ilek-ña iSaina, “Ti parehu i hinassok-ku yan i hinassun-miyu,</p>
<p>yan i che’cho’-hu ti parehu yan i che’chu’-miyu.</p>
<p>“Taimanu ha’ tinakkilo’ña i langit gi hilu’ tånu’,</p>
<p>taiguennåo ha’ tinakkilo’ña i bidå-hu yan i hinassok-ku ki hamyu.</p>
<p>“I fino’-hu kalang niebi yan uchan</p>
<p>ni mafåttu ginin i langit para u rega i tanu’.</p>
<p>Nina’dådangkulu i tinanum</p>
<p>ya ha na’guaguaha simiya para matånmi para nengkannu’.</p>
<p>Taiguennåo ha’ lokkui’ i palabrås-su</p>
<p>ti u måhñåo chumo’gui håfa planu-hu;</p>
<p>siempri ha cho’gui todu i malago’-hu para u cho’gui.</p>
<p>I finu’ i Saina.</p>
<p>INEPPIN I SÅTMU Is 12, 2-3.4.5-6</p>
<p>R (3)    UN MAGUF MANLUPUK HÅNUM GI BE’BU’</p>
<p>SATBASION.</p>
<p>Hunggan si Yu’us satbadot-tu;</p>
<p>siguru yu’ yan ti ma’åñåo yu’.</p>
<p>Ginin iSainana metgut yan båtbaru yu’,</p>
<p>yan Guiya i satbadot-tu.</p>
<p>Siempri maguf håo manlupuk hånum</p>
<p>gi fontin satbasion.</p>
<p>INEPPI…..</p>
<p>Nå’i gråsia iSaina, tuna i na’ån-ña;</p>
<p>na’matungu’ i bidå-ña siha gi nasion,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Kantåyi tinina iSainaput i gloriosu na che’cho’-ña;</p>
<p>na’matungu’ esti gi todu i tanu’ siha.</p>
<p>Essalåo kun minaguf, O siudån Sion,</p>
<p>sa’ gaigi giya hågu i ma’gas</p>
<p>Guiya ni Såntus ginin Israhet!</p>
<p>INEPPI…..</p>
<p>VI</p>
<p>MINA’SAIS NA TINATAI     Bar 3, 9-15. 32 – 4, 4</p>
<p>Un tinaitai ginin i Lepblun i Prufeta as Baruch</p>
<p>O Israhet, ekkunguk i tinago’-hu siha para lumå’la’:</p>
<p>ekkunguk, ya en kumprendi håfa kumeke’ilekña tiningu’!</p>
<p>Sa’ håfa, Israhet,</p>
<p>na manggaigi hamyu gi tanu’ i inimigun-miyu,</p>
<p>mambihu ha’ hamyu gi istrangheru na tånu’,</p>
<p>Mañåsåonåo hamyu gi inapplacha’ i manmåtai,</p>
<p>manmatufung hamyu yan atyu siha i manhånåo para i sampapa’ na tånu’?</p>
<p>En yiti’ i trongkun i tinemtum!</p>
<p>Yanggin mohun en dalalaki i chalan Yu’us,</p>
<p>mañåsaga hamyu på’gu gi taihinekkuk na pås.</p>
<p>Kesodda’ månu nai gaigi i tiningu’, månu nai gaigi i minetgut,</p>
<p>månu nai gaigi i kinemprendi, ya en tingu’</p>
<p>månu nai gaigi i anåkku’ na lina’la’,</p>
<p>anai gaigi i kandit i attaduk, yan pås.</p>
<p>Håyi sumodda’ anai sumåsaga i tinemtum,</p>
<p>håyi esta humåtmi ennåo na tesoru?</p>
<p>Atyu i tumungu’ todu i kosas siha Ha tungu’ gui’;</p>
<p>esta Ha kumprendi ni titanos-ña.</p>
<p>Esta Ha istapblesi i tanu’ para todu i tiempu,</p>
<p>ya Ha na’bula gui’ ni atyu siha i kuåttru patas-ñiha na gå’ga’;</p>
<p>Ha tågu’ i inina ya inesgi,</p>
<p>Ha ågang ya manlålåolåo inekkunguk Gui’;</p>
<p>I puti’un siha gi sagang-ñiha</p>
<p>manmañiñila’ yan manmamaguf;</p>
<p>Yanggin ha ågang siha, manmanoppi, “Estigui’ ham!”</p>
<p>manmañiñila’ yan manmamaguf para i Muna’huyung siha.</p>
<p>Taiguennåo i Yi’os-ta;</p>
<p>tåya’ ottru para ma’akumpåra yan Guiya:</p>
<p>Esta Ha midi todu i tiningu’,</p>
<p>ya Ha nå’i si Jacob, i tentago’-ña,</p>
<p>si Israhet, i kiridu na lahi-ña.</p>
<p>Desdi ennåo na tiempu umannuk Gui’ gi tanu’,</p>
<p>yan kalalamtin gi halum tåotåo.</p>
<p>Guiya i lepblun i tinagu’ Yu’us siha,</p>
<p>i lai ni dinidira para todu i tiempu;</p>
<p>Todu i mañechettun giya Guiya siempri manlå’la’,</p>
<p>låo u fanmåtai atyu siha i yumuti’ Gui’.</p>
<p>O Jacob, bira håo ya un risibi Gui’:</p>
<p>famokkat gi kandet-ña para guatu gi mina’lak.</p>
<p>Cha’-mu e’ena’i ottru ni gloriå-mu,</p>
<p>pat i pribilehu-mu para i istrangheru na tåotåo.</p>
<p>O Israhet, manmabendisi hit;</p>
<p>sa’ ta tungu’ atyu i na’maguf para si Yu’us!</p>
<p>I finu’ i Saina.</p>
<p>INEPPIN I SÅTMU Ps 19, 8.9.10.11</p>
<p>R. (Jn 6,69)  ASAINA, GIYA HÅGU NAI GAIGI</p>
<p>I FINU’ I TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason;</p>
<p>Klåru i minandan iSaina,</p>
<p>Ha na’lele’an i áttaduk .</p>
<p>INEPPI…..</p>
<p>Gåsgas i mina’å’ñåo giSaina,</p>
<p>mesngun para todu i tiempu;</p>
<p>I etdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat</p>
<p>pat i miet ni ginin i chenchun.</p>
<p>INEPPI…..</p>
<p>VII</p>
<p>MINA’SIETTI NA TINAITAI Ez 36, 16-28</p>
<p>Un tinaitai ginin i Lepblun i Prufeta as Ezekiel</p>
<p>Ha kuentusi yu’ iSainaya ilek-ña, “Låhi, anai mañåsaga i Israilitas gi tanu’-ñiha, mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’ put i manmamunu’ siha tåotåo guihi na tånu’ yan ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha, ya Hu chalapun siha gi manistrangheru na tånu’. Maseha manmalak månu mana’båbaba i santus na na’ån-hu gi todu i hinanao-ñiha. “Intonsis, nå’i i ManIsrailitas ni esti na nutisia ginin Guahu, i Mås Takkilu’ naSaina: Esti i para bai cho’gui åhi’ ti put hamyu ni ManIsrailitas, låo put i santus na na’ån-hu, ni en disonra gi todu i tanu’ siha ni en hanågui. Anai Hu fa’nu’i i nasion siha ni sinantus i ma’gas na na’ån-hu — i na’an ni en disonra gi entri siha — pues taiguennåo na siempri u matungu’ na Guåhu iSaina. Guåhu, i Mås Takkilu’ naSaina, esta kumuentus. Bai Hu usa hamyu para bai fa’nu’i i nasion siha na såntus Yu’. Bai Hu konni’ hamyu tåtti ginin todu i nasion yan tånu’ siha para guatu gi tanu’-miyu mismu. Bai Hu såtpi hamyu ni gasgas na hånum ya en fangåsgas ginin i manapplacha’-miyu put i yi’us i manpagånu yan todu i pumalu siha ni muna’fanapplacha’ hamyu. Bai Hu nå’i hamyu nuebu na kurason yan hinassu. Bai Hu na’suha i mahettuk kalang åtchu’ na kurason-miyu ya bai nå’i hamyu ubidenti na kurason. Bai Hu po’luyi hamyu ni espiritu-hu para u na’siguru na en dalalaki i lai siha yan i tinagu’ ni Hu nå’i hamyu. Intonsis taiguini na siempri en fanlå’la’ gi tanu’ ni Hu nå’i i mañainan-miyu. Hamyu para tåotåo-hu, yan Guåhu para Yu’us-miyu.</p>
<p>I finu’ i Saina.</p>
<p>INEPPIN I SÅTMU Ps 42, 3. 5; 43, 3. 4</p>
<p>Yanggin guaha para u matakpångi, usa esti.</p>
<p>R.(Ps 42, 2) TAIGUIHI I BINÅDU NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU, O YU’US.</p>
<p>Måma’-hu yu’ nu Hågu, O Yu’us, i lala’la’ na Yu’us.</p>
<p>Ngai’an nai siña yu’ humånåo para bai hu li’i’ i matan Yu’us?</p>
<p>INEPPI…..</p>
<p>Anai såonåo yu’ gi likåo yan i linahyan,</p>
<p>Humånåo yu’ yan siha para i gima’ Yu’us,</p>
<p>Gi halum a’gang na essalåo agradesimentu,</p>
<p>yan i tropa ni mangguguput.</p>
<p>INEPPI…..</p>
<p>Na’fåttu i ininå-mu yan i minagahet-mu,</p>
<p>ya siha u isgaihun yu’</p>
<p>Yan konni’ yu’ para i santus na sabanå-mu,</p>
<p>anai sumåsaga Håo.</p>
<p>INEPPI…..</p>
<p>Ya bai hu fåttu gi attat Yu’us,</p>
<p>gi as Yu’us, i muna’mamaguf yu’.</p>
<p>Pues bai hu tuna Håo ni håtpa,</p>
<p>O Yu’us, Yu’os-su!</p>
<p>INEPPI…..</p>
<p>INEPPIN I SÅTMU Ps 51, 12-13.14-15.18-19</p>
<p>Yanggin tåya’ para u matakpångi, usa esti.</p>
<p>R. (12)     O YU’US, FA’TINAS UN GÅSGAS NA KURASON GIYA GUÅHU.</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu,</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u ma bira siha i mani’ísao guatu giya Hågu.</p>
<p>INEPPI…..</p>
<p>Sa’ ti Un diseseha sakrifisiu;</p>
<p>masosonggi na inifresi ti Un aksepta.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’-mu chata’atan i mañotsut yan humitdi na kurason.</p>
<p>INEPPI…..</p>
<p>EPISTULA Rm 6, 3-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:  Siguru na en tingu’ ha’ na anai manmatakpångi hit gi dinañña’ yan i Kristo Jesus, manmatakpångi hit gi dinañña’ yan i finatai-ña.  Intonsis, ginin i manmatakpanget-ta manmahåfut hit yan Guiya yan mañåonåo hit gi finatai-ña, kosa ki, taimanu ha’ na mana’lå’la’ ta’lu i Kristo ginin i finatai ginin i gloriosu na nina’siñan i Tata, taiguennåo ha’ na hita lokkui’ siña manlå’la’ gi nuebu na lina’la’.</p>
<p>Ya put i esta manunu hit yan Guiya put i mamparehu hit manmåtai yan Guiya, pues taiguennåo ha’ lokkui’ na siempri manunu hit yan Guiya yanggin mana’fanlå’la’ hit ta’lu parehu yan Guiya. Ya ta tungu’ na atyu i bihu na påtti giya hita esta måtai yan i Kristo gi kilu’us, kosa ki i fuetsan i i’isao na påtti giya hita u ma distrosa, ya båsta hit manisklåbun i isao.  Sa’ yanggin måtai i taotåo ennåo nai masosotta gui’ ginin i fuetsan i isao. Ya put i esta manmåtai hit yan i Kristo, ennåo na ta honggi na siempri lokkui’ manlå’la’ hit yan Guiya.  Sa’ ta tungu’ na esta mana’lå’la’ ta’lu i Kristo ginin i finatai ya ti u måtai ta’lu—ti u fanggubetna i finatai ta’lu giya Guiya. Intonsis, put i måtai Gui’, tåya’ esta fuetsåñ-ña i isao giya Guiya; ya på’gu nai låla’la’ Gui’ gi dinañña’ yan si Yu’us. Gi etmismu manera na debi di en kunsideranmaisa hamyu kumu esta manmåtai, era gi isao na bånda, låo manlåla’la’ hamyu gi dinañña’ yan Yu’us ginin i Kristo Jesus.</p>
<p>I finu’ i Saina.</p>

        </section>
        <hr>
        
        <section>
        <h1>BETNIS SÅNTUI Pinadesin i Saina</h1>
        <p><strong>Date:</strong> April 4, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/betnis-santui-pinadesin-i-saina/<p>
        <p>ABC</p>
<p>FINENE’NA NA TINAITAI Is 52, 13–53, 12</p>
<p>Un tinaitai ginin i Lepblun i Prufeta as Isaias</p>
<p>Atan ha’, sa’ siempri u gefsaga i tentago’-hu,</p>
<p>siempri u makåhat hulu’ takkilu’ yan u ma’onra.</p>
<p>Maseha meggai nina’fanmanman anai mali’i’ Gui,</p>
<p>mana’disfiguråo i matå-ña kalang ti tåotåo,</p>
<p>Pues taiguennåo siempri nina’fanmanman i linahyan tåotåo nu Guiya,</p>
<p>manrai siha kana’ ha’ ti siña manguentus;</p>
<p>Para atyu siha i ti manmasangåni siempri u mali’i’,</p>
<p>todu atyu siha i ti humunguk siempri u mahahassu.</p>
<p>Håyi para u hinenggi håfa hiningok-ta?</p>
<p>Håyi mana’tungu’ ni kannai iSaina?</p>
<p>Dumångkulu hulu’ kalang un dinekku’ tinanum gi me’nå-ña,</p>
<p>kalang un sinisu gi anglu’ na tånu’;</p>
<p>Tai diknidåt Gui’ para u bensi hit umatan Gui’,</p>
<p>tåya’ atanun giya Guiya para u hålla hit guatu.</p>
<p>Machatli’i’ Gui’ yan masuhåhayi ni taotåo siha,</p>
<p>Un lahi ni mamadedesi, yan påyun maså’pit,</p>
<p>Matåtampi i matan-ñiha i taotåo ginin Guiya,</p>
<p>madispresia Gui’ yan tai onru.</p>
<p>Låo i isåo-ta siha Ha kåkatga,</p>
<p>ya Ha susungun todu i pinadisi-ta,</p>
<p>ya hita pine’lot-ta na makastitiga Gui’,</p>
<p>kalang unu ni kinastiga yan nina’takpapa’ as Yu’us.</p>
<p>Låo malånsa Gui’ put i linachi-ta</p>
<p>mayokyuk Gui’ put i isåo-ta;</p>
<p>Gaigi giya Guiya i kastigu ni numåna’i hit kinabålis,</p>
<p>ginin i masaolak-ña na manhomlu’ hit.</p>
<p>Manabak hit todu kalang kinilu,</p>
<p>kadakuåt kunsu hinanåo-ña;</p>
<p>Låo iSainaHa po’lu gi hilo’-ña</p>
<p>todu i isåo-ta.</p>
<p>Maskiseha mamattråta, mano’osgi ha’ Gui’</p>
<p>ya ti Ha baba i pachot-ña;</p>
<p>kalang i patgun kinilu ni makokonni’ para u mapunu’</p>
<p>patsino i kinilu gi me’nan i manmandådasai</p>
<p>mamatkikilu ha’ Gui’ ya ti Ha baba i pachot-ña.</p>
<p>Inatditi yan makundena yan makonni’ Gui’,</p>
<p>ya håyi mohun para u hinahassu put i destinu-ña?</p>
<p>Anai machåppak Gui’ ginin i tanu’ i manlåla’la’,</p>
<p>ya mapunu’ put isao tåotåo</p>
<p>Manå’i Gui’ naftån-ña gi entalu’ i manailayi</p>
<p>yan para mahafot-ña manå’i Gui’ gi entalu’ i mambåba</p>
<p>fina’tinas-ñiha,</p>
<p>Maskiseha tåya’ båba fina’tinås-ña</p>
<p>patsino ti mandagi.</p>
<p>(Låo nina’maguf iSainapara u finigis Gui’ ni pinadesi.)</p>
<p>Yanggin Ha nå’inñaihun i lina’lå’-ña para inifresin i isao,</p>
<p>siempri Ha li’i’ i tinatten-ña gi anåkku’ na lina’lå’-ña,</p>
<p>ya i minalagu’ iSainau makumpli ginin Guiya.</p>
<p>Sa’ put i pinadisi-ña</p>
<p>siempri Ha li’i’ i kandit gi mina’lak i ha’åni;</p>
<p>Meggai para u mana’fanggåsgas,</p>
<p>Ginin i pinadesin i tentago’-hu,</p>
<p>ya Guiya para u kinatga i isao-ñiha.</p>
<p>Pues put ennåo na bai hu nå’i Gui’ ni irensiån-ña entri i manakkilu’,</p>
<p>ya Guiya para u dibidi i ginanna siha entri i manmetgut,</p>
<p>Sa’ Ha intregan maisa Gui’ gi finatai</p>
<p>ya matufung Gui’ entri i manailayi siha;</p>
<p>Ya Guiya para u fininas i isao meggai siha na tåotåo,</p>
<p>ya u ganåyi siha inasi’i ginin i isao-ñiha siha.</p>
<p>I finu’ i Saina.</p>
<p>INEPPIN I SÅTMU Ps 31, 2.6.12-13.15-16.17. 25</p>
<p>R.   (Lk 23,46)  TÅTA, GI KANNAI-MU NAI HU INTREGA I HA’ANI-HU.</p>
<p>Giya Hågu,Asaina, nai lumilihing yu’;</p>
<p>cha’-mu yu’ muna’mana’mamåmahlåo.</p>
<p>Gi tininås-mu akudi yu’.</p>
<p>Gi kannai-mu nai hu intrega i espiritu-hu;</p>
<p>siempri Un na’libri yu’,Asaina, O fi’et na Yu’us.</p>
<p>INEPPI….</p>
<p>Para i maninimigu-hu siha, una kosa yu’ ni na’bubu,</p>
<p>na’chalik yu’ para i bisinu-hu siha, yan na’ma’ñåo yu’ para i manamigu-hu;</p>
<p>manmalålagu ginin guahu i lumi’i’ yu’ gi chalan.</p>
<p>Mamaleffanñaihun yu’ kalang atyu siha i ti manmahahassu na manmåtai;</p>
<p>kalang yu’ un måffak nå’yan.</p>
<p>INEPPI….</p>
<p>Låo gaigi i inangukkok-ku giya Hågu,Asaina;</p>
<p>ilek-ku, “Hågu i Yi’os-su.”</p>
<p>Gi kannai-mu nai gaigi i uttimok-ku, na’libri yu’</p>
<p>ginin i gine’tin i maninimigu-hu, ginin i kannai i pumetsisigi yu’.</p>
<p>INEPPI….</p>
<p>Na’ma’lak i matå-mu gi tentago’-mu;</p>
<p>gi mina’ase’-mu na’libri yu’.</p>
<p>Na’fambåtbaru hamyu yan na’famfitmi i kurason-miyu,</p>
<p>todu hamyu ni manmanangokku giSaina.</p>
<p>INEPPI….</p>
<p>SIGUNDU NA TINAITAI Heb 4, 14-16; 5, 7-9</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa. Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai.  Ya put i humitdi yan dibotu Gui’, hininguk Gui’ as Yu’us.  Låo maseha Lahin Yu’us Gui’, umetyak manosgi ginin i pinadisi-ña.  Anai mafa’tinas Gui’ kumu i mås prifektu, humuyung Gui’ mama’ i hali’ i taihinekkuk na satbasion para atyu siha i umosgi Gui’.</p>
<p>I finu’ i Saina.</p>
<p>IBANGHELIU Jn 18, 1–19, 42</p>
<p>Betsikulu åntis di i IbangheliuPhil 2, 8-9</p>
<p>Ha na’humitdi Gui’ i Kristo, ubidenti Ha aksepta kuntodu i finatai, i finatai gi kilu’us.  Ya put esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha.</p>
<p>I Pinadesin i Saina-ta as Jesukristo sigun gi tinigi’ San Juan</p>
<p>Humånåo si Jesus yan i mandisipulu-ña para i ottru båndan i Kannat Kidron. Gaigi guennåo un hatdin ya humålum si Jesus yan i mandisipulu-ña.  Kuntodu si Judas (atyu i para u inintrega Gui’) ha sen tungu’ atyu na lugåt sa’ sessu si Jesus manasodda’ guihi yan i mandisipulu-ña.  Ha konni’ si Judas i sindålu siha yan kuntodu i guåtdia siha ni manå’i gui’ ni manmå’gas mamåli’ yan i MamFarisehu, ya manmåttu guihi manmañuñuli’ fållut, háchon yan åtmas.  Ya kumu si Jesus Ha tungu’ håfa para u masusedi, humånåo mo’na ya ilek-ña nu siha.  “Håyi malagu’-miyu?  Manmanoppi siha, “Si Jesus, tåotåo Nasaret.  Manoppi si Jesus, “Guåhu Gui’.  (Si Judas, atyu i para u inintrega Gui’, iståba guennåo yan siha.)  Anai ilek-ña si Jesus nu siha, “Guåhu Gui’,” mañeha dididi’ pues mamoddung påpa’ gi tanu’.  Pues si Jesus Ha faisin siha ta’lu, “Håyi malagu’-miyu?” Maripiti ta’lu, “Si Jesus, tåotåo Nasaret.”  Ilek-ña si Jesus, “Esta Hu sangåni hamyu na Guåhu Gui”’.  Yanggin Guåhu malagu’-miyu, na’fanhånåo esti siha i pumalu.  (Esti put i para u makumpli i sinangån-ña, “Tåya’ Hu na’falingu ni unu ginin atyu siha i Un nå’i Yu’.”)  Intonsis si Simon Pedro, ni mañuñuli’ såpbli, ha laknus ya ha tåga’, ha utut i agapa’ na talangan i sitbentin i Mås Må’gas Påli’. (I na’an esti na tentågu’ si Malchus.)  Atyu na ilek-ña si Jesus as Pedro, “Po’lu tåtti gi baina i sapblem-mu. Ada ti para Hu gimen i kålis ni Ha nå’i Yu’ si Tåta?”</p>
<p>Atyu nai i sindålu yan i guåtdian Hudihos siha ma’aresta ya magoddi’ Gui’.  Makonni’ Gui’ finene’na guatu gi as Annas, i suegrun Caiaphas, i Mås Må’gas Påli’ guennåo na såkkan.  Si Caiaphas prumoponi gi ManHudihos ni bintåha na un låhi u måtai para i taotåo siha.</p>
<p>Si Simon Pedro yan ottru disipulu matattiyi hihut si Jesus.   Esti na disipulu era tiningu’ ni Mås Må’gas Påli’, sumisiha yan si Jesus asta i kabiseran i kottin i Mås Må’gas Påli’ mientras tumotohgi si Pedro gi trångka.  Humuyung esti na disipulu ni tiningu’ ni Mås Må’gas Påli’ ya ha kuentusi fine’na i palåo’an ni iståba gi fi’un i trångka, ya dispues ha konni’ hålum si Pedro.  Esti na muchåcha ni pumupulan i trångka, ha faisin si Pedro, “Ada ti unu håo gi mandisipulun esti na tåotåo?” Manoppi gui’, “Åhi’. Ti guåhu.”  Mumanenghing i puengi, pues i sitbenti yan i sindålu siha ni manotohgi guennåo manmanotngi guåfin kåtbun put para u na’fanmaipi siha. Si Pedro dispues umarima guatu guennåo para u na’maipi gui’.</p>
<p>I Mås Må’gas Påli’ ha kuestiona si Jesus, finene’na put i mandisipulu-ña dispues put i finana’guegue-ña.  Ineppi gui as Jesus, ilek-ña, “Kumuentus Yu’ pupblikamenti para maseha håyi malagu’ umékkunguk.  Mama’nåna’gui Yu’ gi sinagoga yan gi templu anai mane’etnun i ManHudihos. Tåya’ sikretu put atyu siha i Hu sångan.  Sa’ håfa na un kuestiotiona Yu’? Kuestiona atyu siha i humunguk i fino’-hu siha. Naturåt siempri u matungu’ håfa siha sinangån-hu.”  Gi esti na ineppen-ña, i guåtdia ni tumotohgi gi uriya ha patmåda i fasu-ña. Ya ilek-ña, “Ada taiguennåo para oppem-mu nu i Mås Må’gas Påli’?”  Manoppi si Jesus, “Yanggin guaha lachi sinangån-hu laknus prueba, låo yanggin magåhit i fino’-hu, sa’ håfa na un patmåda Yu’?”  Si Annas dispues ha na’makonni’ Gui’, magogoddi guatu gi as Caiaphas, i Mås Må’gas Påli’.</p>
<p>Mientras manmasusesedi todu esti, iståba si Pedro na tumotohgi yan i sindålu yan i sitbenti siha ya ha na’mamaipi gui’. Pues ilik-ñiha nu guiya, “Ada ti unu håo lokkui’ gi mandisipulu-ña?”  Mandagi gui’, ya ilek-ña, “Åhi’!”  Unu gi sitbentin i Mås Må’gas Påli’ ni pumarentis yan atyu na tåotåo i initut talanga-ña as Pedro, inaguaguåti ya ilek-ña, “Låo ada ti hu li’i’ håo yan Guiya gi hatdin?”  Mandagi ta’lu si Pedro. Ya gi atyu na mumentu umo’o’ i gåyu’.</p>
<p>Gi chatanmak makonni’ si Jesus ginin as Caiaphas para i ‘praetorium’. Ti manhålum siha gi ‘praetorium’ sa’ para mungnga na u fanapplacha’ para i sirimonias anai para u makånnu’ i senan Påsgua.  Pues si Pilåto humånåo humuyung giya siha. Ya ha kuestiona, “Håfa na keha’ chinili’-mimiyu mågi kontra esti na tåotåo?”  Manmanoppi siha, “Yanggin mohun ti kriminåt Gui’, ti bai in intrega Gui’ mågi giya hågu.”  Gi esti, ilek-ña si Pilåto, “Sa’ håfa na ti en kenni’ Gui’ ya en sintensia sigun gi lai-miyu?”  Manmanoppi i ManHudihos, “Ti manmasedi ham manna’mapunu’ ni håyi.”  (Masusedi esti put para u makumpli i finu’ Jesus anai Ha sångan håfa taimanu para finatai-ña.)   Ha bira gui’ hålum si Pilåto gi ‘praetorium’ ya ha na’ma’ågang si Jesus. Finaisin Gui’ as Pilåto, “Ada Hågu i Rai i ManHudihos?’  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?”  Manoppi si Pilåto, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu. Håfa bidå-mu?”  Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.” Put esti, ilek-ña si Pilåto, “Pues intonsis na rai Håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit. Ya maseha håyi ni ha kumetin maisa gui’ gi minagåhit ha huhunguk i bos-su.”  Ilek-ña si Pilåto, “Minagåhit!  Håfa kumekke’ilekña ennåo?”</p>
<p>Dispues di ennåo na sinangån-ña si Pilato, humuyung gui’ ta’lu ya ilek-ña nu i ManHudihos: “Tåya’ sinedda’-hu isao kontra esti na tåotåo.  Fanmanhassu na sigun gi kustumbrin-miyu, hu suttåtayi hamyu unu gi durantin i tiempun Påsgua. Kåo manmalagu’ hamyu na bai hu sotta i Rai i ManHudihos?”  Manessalåo siha, “Si Barabbas malagu’-måmi, ti esti na tåotåo!” (Insurektu si Barabbas.)</p>
<p>Dispues si Pilåto ha konni’ Gui’ ya ha na’masåolak.  I sindålu siha manmanufuk kuronan låktus ya mapega gi ilu-ña, dispues mana’kinapa ni kulot lila.  Manarima guatu giya Guiya ya sigi di mapatmåda Gui’, ilik-ñiñiha, “Masaluda Håo, Rai i ManHudihos!”  Humuyung ta’lu si Pilåto ya ilek-ña ni linahyan tåotåo, “Atan ha’, sa’ bai hu konni’ Gui’ huyung ta’lu put para en tingu’ na ti mañodda’ yu’ isao giya Guiya.”  Anai humuyung si Jesus kinirorona ni kuronan låktus yan i kåpan lila, ilek-ña si Pilåto nu siha, “Atan Gui’!”  Gigun ha’ mali’i’ Gui’ ni manmå’gas mamåli’ yan i guatdian i templu siha manessalåo, “Atåni Gui’ gi kilu’us!  Atåni Gui’ gi kilu’us!”</p>
<p>Pues ilek-ña si Pilåto, “Kenni’ Gui’ ya hamyu en atåni gi kilu’us, ti mañodda’ yu’ isao kontra Guiya.”  Manmanoppi i ManHudihos, “Guaha lai-måmi ya sigun gi atyu na lai debidi u måtai sa’ hafa’lahin Yu’us Gui’.”  Anai ha hunguk si Pilåto esti na sinangan, mås ma’å’ñåo gui’.  Ha bira gui’ hålum gi ‘praetorium’ ya ilek-ña as Jesus, “Ginin manu Håo mågi?”  Ti ineppi gui’ as Jesus.  Pues finaisin Gui’ as Pilåto, “Un rinunsia Håo kumuentusi yu’?  Ada ti Un tungu’ na guaha fuetsåk-ku para bai hu sotta Håo yan para bai hu na’ma’atåni Håo gi kilu’us?”  Manoppi si Jesus, “Tåya’ fuetsåm-mu kontra Guåhu yanggin ti manå’i håo ginin i langit. Atyu mina’ i umintrega Yu’ mågi giya hågu umisao mås ki i dangkulu na isao.”  Dispues di esti, malagu’ si Pilåto na u sotta si Jesus, låo i ManHudihos manessalåo, “Yanggin un sotta esti na tåotåo ti ‘Amigun Caesar’ håo. Maseha håyi fuma’rai gui’, ha na’inimigun Caesar gui’.”</p>

        </section>
        <hr>
        
        <section>
        <h1>HUEBIS SÅNTUMisan i Senan i Saina</h1>
        <p><strong>Date:</strong> April 4, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/huebis-santumisan-i-senan-i-saina/<p>
        <p>ABC</p>
<p>FINENE’NA NA TINAITAI Ex 12, 1-8, 11-14</p>
<p>Un tinaitai ginin i Lepblun Exodus</p>
<p>Ilek-ña i Saina as Moises yan Aaron giya Ihipto, “Esti na mes debidi u gaigi</p>
<p>gi yahululu’ gi kalendåriun-miyu; debidi en pe’lu esti kumu i finene’na na</p>
<p>mes gi sakkan.  Sangåni interu i inetnun i taotåo Israhet:  Gi diha dies på’gu na</p>
<p>mes debi di todu i familia siha u fanmangonni’ un patgun kinilu, unu kada</p>
<p>familia.  Yanggin mampus dikiki’ i familia para i kinilu, debidi u dañña’ yan i</p>
<p>mås hihut na bisinu yanggin para u makånnu’ i kinilu ya u fanapatti sigun gi</p>
<p>mineggai tåotåo ni para u fañotchu.  I kinilu debidi låhi ni un åñu idåt-ña yan</p>
<p>tai mancha.  Debi di en peksai asta i mina’katotsi dihas på’gu na mes, yan debi</p>
<p>di en pinu’ gi me’nan i Israilitas siha antis di u homhum.  Debidi u machuli’</p>
<p>dididi’ na håga’ ya u mapalai i kuådrun i pettan i gima’ siha anai para</p>
<p>u makånnu’ i kinilu.  Ennåo mismu na puengi nai para u makånnu’ i mahotnu</p>
<p>na sensin yan pån sin libadura yan mala’it na chå’guan.</p>
<p>“Taiguini para kannu’-miyu:  U fanmagoddi i sinturan-miyu, i</p>
<p>sandålias gi adding, i bastun gi kannai-miyu, ya en fañotchu taiguihi i</p>
<p>mambiåbiahi.  Guiya esti i Påsguan iSaina.  Sa’ på’gu mismu na puengi bai</p>
<p>Hu faloffan giya Ihipto ya bai Hu punu’ todu i primirisa gi tanu’, tåotåo yan gå’ga’</p>
<p>yan bai Hu sintensia todu i yi’us giya Ihipto – Guåhu, iSaina!  Låo i haga’ para</p>
<p>måtka gi gima’ siha anai manggaigi hamyu.  Yanggin hu li’i’ i haga’, bai  Hu</p>
<p>upus ha’ hamyu:  Pues taiguini na yanggin Hu añña i tanu’ Ihipto, tåya’</p>
<p>distrosu u fåttu giya hamyu.</p>
<p>“Esti na ha’åni debidi u fama’ un guput mimorias para hamyu, ya todu</p>
<p>i tinattin-miyu na famagu’un-miyu u masilebra ya u fambiåbiahi guatu giSainaya u</p>
<p>masilebra, para todu i tiempu.</p>
<p>I finu’ i Saina.</p>
<p>INEPPIN I SÅTMU Ps 116, 12-13. 15-16. 17-18</p>
<p>R. (1 Cor 10, 16)   I TASAN I BENDISION-TA GUIYA I HAGA’ I KRISTO.</p>
<p>Taimanu apås-su  niSaina</p>
<p>put todu i minaolek-ña nu guåhu?</p>
<p>Bai hu håtsa i kopan i satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu, i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradisimentu</p>
<p>ya bai hu ågang i na’an iSaina.</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI 1 Cor 11, 23-26</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i fina’nå’gui ni hu nåna’i hamyu: na i Saina as Jesus, gi puengi anai matraiduti Gui’, Ha chuli’ un pidåsun pån, Ha nå’i gråsia si Yu’us, Ha ipi’, ya ilek-ña, “Guiya esti i tataotåo-hu, ni para hamyu. Che’gui esti ya en hahassu Yu’.”  Gi taiguini ha’ ta’lu na manera, dispues di i sena Ha chuli’ i kopa ya ilek-ña, “Guiya esti na kopa i nuebu na kuntråtan Yu’us, ni maseyu ni hagå’-hu.  Gi kada en gimin esti, che’gui ya en hahassu Yu’.”  Esti kumekke’ilekña na gi kada biåhi na en kannu’ esti na pån yan en gimin ginin esti na kopa en pruklålama i finatai i Saina asta ki måttu Gui’.</p>
<p>I finu’ i Saina.</p>
<p>IBANGHELIU Jn 13, 1-15</p>
<p>Betsikulu åntis di i Ibangheliu Jn 13, 34</p>
<p>Bai Hu nå’i hamyu un nuebu na tinagu’:</p>
<p>Fanagofli’i’ unu yan ottru, taimanu ha’ i ginifli’e’-hu nu hamyu.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Antis di i giput Påsgua, esta Ha tungu’ si Jesus na esta måttu i ora anai para u hånåo ginin esti na tånu’ para guatu gi as Tåta.  Ha guaiya i taotåo-ña siha guini gi tanu’, ya malagu’ na u na’mali’i’ i guinaiyañ-ña nu siha asta i uttimu.  Esta i aniti ha kumbensi si Judas, lahin Simon Iskarioti, para u intrega si Jesus; intonsis, durånti i sena, Ha sen tungu’ si Jesus na ginin as Yu’us Gui’ yan para u hånåo tåtti as Yu’us, i Tata ni esta Ha intrega todu guatu giya Guiya— kahulu’ ginin i sena, ha pula’ i sanhiyung na magagu-ña.  Mañuli’ un tu’åya ya Ha goddi gi sinturå-ña.  Ha nå’yi hånum un palanggåna ya Ha tutuhun fuma’gåsi i adding i mandisipulu-ña ya Ha såsaosåo ni tu’åya gi sinturå-ña.  Intonsis måttu gi as Simon Pedro, ni ilek-ña nu Guiya, “Para Hågu, Asaina, para un fa’gåsi i addeng-hu?”   Manoppi si Jesus, “Siña ha’ na ti un tungu’ håfa Hu chocho’gui på’gu, låo siempri un kumprendi dispues!”  Manoppi si Pedro, “Ni ngai’an nai Un fa’gåsi i addeng-hu!”  Manoppi si Jesus, “Yanggin ti Hu fa’gåsi i addeng-mu pues tåya’ pattem-mu gi irensiåk-ku.”  Ilek-ña si Simon Pedro nu Guiya, “Asaina, pues ti i addeng-hu ha’ para un fa’gåsi!  Fa’gåsi lokkui’ i kannai-hu yan i ilu-hu!”  Sinangåni gui’ as Jesus:  “I taotåo ni esta munhåyan umo’mak ti nisisåriu na u fa’gåsi gui’ (fuera di i addeng-ña); esta gui’ sen gasgas, taimanu ha’ hamyu; låo ti todu.”  (I rason na ilek-ña “Ti todu manggåsgas,” sa’ put i Ha tungu’ håyi para u trinaiduti Gui’.)</p>
<p>Dispues di Ha fa’gåsi i adding-ñiha, chuminina ta’lu si Jesus ni magagu-ña sanhiyung ya tuma’lu tåtti gi sagå-ña gi lamasa.  Mansinangåni siha:  “Kåo en kumprendi håfa esti i på’gu ha’ munhåhayan Hu cho’gui nu hamyu?  En a’agang Yu’ Ma’estru yan Saina, ya hunggan mandinanchi hamyu, sa’ ennåo Yu’.  Låo yanggin Hu fa’gåsi adding-miyu—Guåhu ni Ma’estru yan Saina, pues hamyu debi di en fanafa’gasi adding-miyu.  Hu cho’gui esti para bai Hu nå’i hamyu un ihemplu; taimanu ha’ i bidå-hu, debi di en che’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS)</h1>
        <p><strong>Date:</strong> March 31, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus-4/<p>
        <p>I Likao Påtma                                        A</p>
<p>IBANGHELIU                                                                                               Mt 21, 1-11</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Anai manhihut si Jesus yan i mandisipulu-ña giya Hirusalen ya manmåttu giya Bethphage gi Eksu’ Ulibas, Ha tågu’ dos na disipulu-ña ilelek-ña nu siha: “Hanåo guatu gi sengsung ni en fafana’ ya insigidas siempri en sedda’ un buliku ni magogoddi, sumisiha yan i tatneru-ña. Pila’ i geddin-ñiha ya en kenni’i Yu’ mågi. Yanggin guaha tåotåo kumuentusi hamyu sangåni gui’, ‘Ha nisisita i Saina esti siha.’ Pues insigidas siempri u sotta esti siha.”</p>
<p>Esti masusedi para u makumpli håfa masångan ginin i Prufeta:</p>
<p>“Sangåni i hagan Sion,</p>
<p>Atan ha’ sa’ mamamaila’ giya hågu i humitdi na rai-mu</p>
<p>ma’u’udai gi hilu’ un buliku yan i patgon-ña.”</p>
<p>Pues manhånåo i mandisipulu ya macho’gui atyu i tinagu’ Jesus:  makonni’ i buliku yan i patgon-ña ya matåmpi nu i magågun-ñiha, ya kumahulu’ Gui’ ya matå’chung. I dangkulu na linahyan tåotåo mahutu’ i magågun-ñiha gi chalan, mientras i pumalun tåotåo manmanutut råmas ginin i trongku ya mahutu’ gi chalån-ña. Parehu i linahyan ni manmofo’na yan i manåtatti mane’essalåo a’gang:</p>
<p>“Hosåna! Si Yu’us u såtba i Lahin David!</p>
<p>U matuna Gui’ ni mamamaila’ gi na’an i Saina!</p>
<p>Hosåna! Si Yu’us u såtba Gui’ ginin i yahululu’!”</p>
<p>Anai humålum Gui’ giya Hirusalen interu i taotåo gi siudå manatburutåo, ya manmamaisin, “Håyi esti?”</p>
<p>Ya sigi ha’ manmanoppi i linahyan, “Guiya esti i prufeta as Jesus ginin Nasaret giya Galileha.”</p>
<p>I Ibangheliun i Saina.</p>
<p>I Misa</p>
<p>FINENE’NA NA TINAITAI                                                                                     Is 50, 4-7</p>
<p>Un tinaitai ginin i Lepblun i Prufeta as Isaias</p>
<p>ISainaas Yu’us Ha nå’i Yu’ un måppla’ na hula’, kosa ki siña Hu tungu’ håfa taimanu Hu kuentusi i manyayas un palåbra ni siña mampinangun siha. Kada ogga’an Ha baba i talanga-hu kosa ki siña Yu’ manhunguk; ya tåya’ nai Hu kontra Gui’, tåya’ nai Hu bira Yu’ tåtti.                                                                      Hu nå’i  ni tatalo’-hu para atyu siha i kumastiga Yu’, i fasu-hu para atyu siha i bumo’uk i batbås-su; i matå-hu ti Hu prutehi gi trumpåda yan matu’la’i.</p>
<p>ISainaas Yu’us i ayudu-hu, put ennåo na ti mamåhlåo Yu’; esta Hu istapblesi i matå-hu kalang asga’, sa’ Hu tungu’ na ti Hu mana’mamåhlåo.</p>
<p>I finu’ i Saina.</p>
<p>INEPPIN I SÅTMU                                                   Ps 22, 8-9. l7-l8. l9-20. 23-24</p>
<p>R.  YU’OS-SU, YU’OS-SU, HÅFA NA UN ABANDONA YU’?</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik yu’; mayengyung i ilun-ñiha kontra guåhu:</p>
<p>“Un angokku iSaina–po’lu ya Guiya un nina’libri;</p>
<p>yanggin guinaiya håo, po’lu ya Guiya un sinatba.”</p>
<p>INEPPI…..</p>
<p>Låhyan na ga’lågu maridundedeha yu’;</p>
<p>katdumi na manailayi umagulululumi yu’.</p>
<p>Tatfoi inanglo’-ña i addeng-hu yan i kannai-hu</p>
<p>siña hu tufung todu i te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i inetnun:</p>
<p>“Hamyu ni manma’å’ñåo nu iSaina, tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet ribirensia Gui’!</p>
<p>INEPPI…..</p>
<p>SIGUNDU NA  TINAITAI                                                                Phil  2, 6-11</p>
<p>Un tinaitai ginin i Kattan San Pablo para i taotåo Philippi</p>
<p>Todu i tiempu gagaigi i naturåt Yu’us giya Guiya,</p>
<p>låo ti Ha kunsidera na put ginin i fuetsån-ña parehu Gui’ yan Yu’us.</p>
<p>Inlugåt, Ha basihan maisa Gui’</p>
<p>ya Ha chuli’ i naturåt un isklåbu,</p>
<p>ya mafañågu Gui’ gi pinarehun i taotåo.</p>
<p>Tåotåo na eståo matungo’ña, ya put esti na Ha na’humitdi Gui’,</p>
<p>ubidenti Ha aksepta kun todu i finatai, i finatai gi kilu’us!</p>
<p>Ya put esti, na nina’takkilu’ Gui’ as Yu’us</p>
<p>ya nina’i Gui’ ni na’an, ni takkilo’ña ki todu i na’an siha,</p>
<p>kosa ki gi na’án Jesus todu tommu u fandimu</p>
<p>gi langit, yan gi tanu’,yan gi papa’ i tanu’,</p>
<p>yan todu hula’ mapruklåma ginin i glorian Yu’us Tåta:</p>
<p>SI JESUKRISTO SAINA GUI’!</p>
<p>I finu’ i Saina.</p>
<p>IBANGHELIUMt 26, l4–27, 66osino 27, 11-54</p>
<p>Bitsikulu åntis di i Ibangheliu         Phil 2, 8-9</p>
<p>Umosgun si Jesus put hita achukka’ asta i finatai ya måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i Gui’ un nå’an na takkilo’ña ki todu i guaha na nå’an siha.</p>
<p>I Pinadesin i Saina-ta as Jesukristo sigun gi tinigi’ San Mateo</p>
<p>Unu gi dossi na mandisipulu, atyu i ma’å’agang Judas Iskarioti, humånåo para i manmå’gas mamåli’ ya ilek-ña, “Håfa para en na’i yu’ yanggin hu intrega hamyu as Jesus?” Pues matufung trenta pidåsun salåppi’ ya manå’i gui’. Desdi ennåo ha tutuhun si Judas umispiha i aputtunidåt ni para u traiduti si Jesus.</p>
<p>Gi finene’na na ha’åni gi Giput i Pån Sin Libadura manmåttu i mandisipulu guatu gi as Jesus ya mafaisin Gui’. “Månu nai malagu’ Håo nai para in pripåra i senan Påsgua para Hågu?”</p>
<p>Ilek-ña nu siha, “Fanhånåo para esti na tåotåo gi siudå ya en sangåni gui’:  ‘Ilek-ña i ma’estru, esta hihihut i Orå-hu; Guåhu yan i mandisipulu-hu para in silebra i Påsgua gi gimå’-mu.’ “</p>
<p>Macho’gui ni mandisipulu taimanu ha’ i mantinagu’ siha as Jesus ya mapripåra i senan Påsgua.</p>
<p>Anai puengi manmatå’chung påpa’ si Jesus yan i dossi na mandisipulu para u fañotchu. Durånti i sena ilek-ña, “Åmen bai Hu sangåni hamyu, unu giya hamyu para u traiduti Yu’.”</p>
<p>Nina’fanggof atburutåo i mandisipulu, ya matutuhun mafaisin Gui’, unu in unu, “Siguru na ti guåhu kumeke’ilek-mu, Asaina?”</p>
<p>Manoppi si Jesus, “Atyu i tumotchi gi plåtu i na’-ña pån yan Guåhu, guiya para u traiduti Yu’. I Lahin i taotåo siempri u måtai taimanu i ilek-ña i Eskritura låo na’ma’si’ atyu na tåotåo i para u trinaiduti i Lahin i Taotåo! Måolekña ha’ para ennåo na tåotåo yanggin ti mafañågu gui’!”</p>
<p>Kumuentus si Judas, i traidot, ya mamaisin, “Ma’estru, siguru na ti guåhu kumeke’ilek-mu?”</p>
<p>Manoppi si Jesus, “Yanggin ennåo sinangån-mu.”</p>
<p>Mientras mañotchuchu, Ha chuli’ si Jesus i pån, mannå’i gråsia, Ha ipi’ i pån, ya Ha nå’i i mandisipulu-ña.  Ilek-ña “Chili’ ya en kannu’, Guiya esti i tataotåo-hu.”</p>
<p>Dispues Ha chuli’ i kålis, Ha nå’i gråsia si Yu’us ya mannina’i siha.  Ilek-ña, “Fanggimin ni esti, todus hamyu, sa’ Guiya esti i hagå’-hu, ni para u sineyu i kuntråtan Yu’us, machuda’ i hagå’-hu put i linahyan para ma’asi’in i isao siha. Bai Hu sangåni hamyu, na ti bai Hu gimin ta’lu ni esti na binu asta ki gumimin Yu’ yan hamyu nu i nuebu na binu gi Rainun Tatå-hu.”</p>
<p>Dispues mangånta un himnu ya manhuyung ya manhånåo para i Eksu’ Ulibas.</p>
<p>Pues ilek-ña si Jesus nu siha, “På’gu mismu na puengi todus hamyu para en fanmalågu ya para en dingu Yu’, sa’ ilek-ña i Eskritura, ‘Si Yu’us para u punu’ i pastot ya i inetnun kinilu u machalapun.’  Låo dispues di mana’lå’la’ Yu’ ta’lu bai Hu hånåo para Galileha, mofo’na ki hamyu.”</p>
<p>Kumuentus si Pedro ya ilek-ña as Jesus, “Ni ngai’an nai bai hu dingu Håo, achukka’ todu esti siha un diningu!”</p>
<p>Ilek-ña si Jesus as Pedro, “Hahassu esti! Åmen, åntis di u o’o’ i gåyu på’gu na puengi siempri esta tres biåhi un sångan na ti un tungu’ Yu’.”</p>
<p>Manoppi si Pedro, “Ni ngai’an nai bai hu sångan na ti hu tungu’ Håo, achukka’ para bai hu måtai yan Hågu!”</p>
<p>Ya taiguennåo ha’ sinangan-ñiha i ottru mandisipulu siha.</p>
<p>Dispues humånåo si Jesus yan i mandisipulu-ña para un lugåt ni mafa’nana’an Gethsemane, ya ilek-ña nu siha, “Fanmatå’chung guini ya bai Hu hånåo guatu guihi ya bai Hu fanåyuyut.” Ha konni’ si Pedro, yan i dos lahin Zebedee. Puminiti yan muma’å’ñåo Gui’, ya ilek-ña nu siha, “Gof dångkulu i piniti ni gaigi gi kurason-hu ya kana’ ha’ ha yayammak Yu’. Fañåga guini ya en fambela yan Guåhu.”</p>
<p>Sumuha dididi’ ginin siha, Ha yuti’ñaihun Gui’ ya umoppop påpa’ gi edda’ ya manåyuyut, “Tatå-hu, yanggin siña, na’suha esti na kålis pinadesi giya Guåhu! Låo åhi’ ti i malago’-hu, sino ki i malago’-mu.”</p>
<p>Dispues Ha bira Gui’ tåtti para i tres na mandisipulu ya mansinedda’ siha manmamaigu’; ya ilek-ña as Pedro, “Sa’ håfa na ti siña hamyu na tres mambela una ora yan Guåhu? Fambela yan fanmanåyuyut, kosa ki ti en fambasnak gi tentasion. I espiritu malagu’ ha’, låo ñaba’ i sensin.”</p>
<p>Sumuha ta’lu sigundu biåhi ya humånåo manåyuyut, “Tatå-hu, yanggin ti siña mana’suha esti na kålis pinadesi ya debi ha’ di bai Hu gimin, pues u macho’gui i minalago’-mu.” Ha bira Gui’ tåtti ta’lu ya Ha sodda’ i mandisipulu manmamaigu’; ti siña mababa i matan-ñiha.</p>
<p>Sumuha ta’lu tetset biåhi ya humånåo manåyuyut, Ha såsangan etmismu palåbra siha. Dispues Ha bira Gui’ tåtti gi mandisipulu ya ilek-ña, “Asta på’gu ha’ manmamaigu’ yan mandiskåkansa hamyu? Atan ha’!  Måttu esta i ora anai para u ma’intreganñaihun i Lahin i Taotåo guatu gi nina’siñan i mani’isåo na tåotåo. Fangahulu’!  Nihi ta fanhånåo. Atan ha’, sa’ estigui’ i taotåo ni para u traiduti Yu’!”</p>
<p>Kumuekuentus ha’ Gui’ trabiha anai si Judas, unu gui’ gi dossi na mandisipulu, måttu. Mañisiha yan un dångkulun linahyan tåotåo manmañuñuli’ såpbli yan galuti, nina’fanhånåo ni manmå’gas mamåli’ yan i manåmku’ na ManHudihos. I traidot ha nå’i un siñåt i linahyan: “Atyu i hu chiku Guiya i malagu’-miyu. Aresta Gui’!”</p>
<p>Anai måttu si Judas tunanas guatu as Jesus ya ilek-ña, “Pås para Hågu, Ma’estru,” ya ha chiku Gui’.</p>
<p>Manoppi si Jesus, “Amigu, såhyåo chumo’gui esti!”</p>
<p>Pues manmalak guatu giya Guiya, ma’aresta si Jesus, ya mago’tin måolik Gui’. Unu gi atyu siha i mangga’chochong-ña si Jesus ha laknus i sapblen-ña ya ha tåga’ i isklåbun i Mås Må’gas na Påli’ ya ha utut i talanga-ña. Pues ilek-ña si Jesus nu guiya, “Na’ta’lu tåtti i sapblem-mu gi bainan-ña, sa’ todu i manmanggogo’ti såpbli u fanmåtai ginin i sapbli. Kåo ti un tungu’ na siña ha’ Hu ågang si Tatå-hu para u ayuda Yu’ ya siña insigidas Ha na’hanågui Yu’ dossi na tropan sindålun manånghit? Låo yanggin taiguini, håfa taimanu para u makumpli i Eskritura ni ilek-ña na debidi taiguini u masusedi?”</p>
<p>Pues Ha kuentusi si Jesus i linahyan, “Kåo debidi en fanmåttu manmañuñuli’ såpbli yan galuti para en kenni’ Yu’, kalang mohun kriminåt Yu’? Kada diha matåta’chung ya mama’nåna’gui gi Templu, ya ti en aresta Yu’. Låo todu esti siha manmasusedi para u makumpli atyu i tinigi’ i prufeta siha gi Eskritura.”</p>
<p>Intonsis todu i mandisipulu madingu Gui’ ya manmalågu.</p>
<p>Atyu siha i umaresta si Jesus makonni’ Gui’ para i gima’ Caiaphas, i Mås Mågas Påli’, anai iståba na mane’etnun i manma’estrun i Lai yan i manåmku’. Tinattitiyi Gui’ as Pedro gi lachagu’ ha’ na distånsia, asta i kabiseran i gima’ i Mås Må’gas Påli’. Humålum gi kabisera ya matå’chung påpa’ yan i guåtdia siha para u li’i’ håfa para uttimonña si Jesus. I manmå’gas mamåli’ yan interu i Konsiliu machagi makésodda’ dinagi na ibidensia kontra si Jesus, para u mana’mapunu’ Gui’. Låo ti manmañodda’ ni unu, maseha meggai mangahulu’ ya masångan dinagi kontra Guiya. Put lusuttimu malak mo’na dos na låhi ya ilik-ñiha, “Esti na tåotåo ilek-ña, ‘Siña ha’ Hu yulang påpa’ i Templun Yu’us ya bai Hu kåhat ta’lu tåtti gi tres dihas.’ “</p>
<p>Tumohgi i Mås Må’gas Påli’ ya ilek-ña, “Kåo tåya’ ineppem-mu para esti siha na finaila’ kontra Hågu?”</p>
<p>Låo mamatkilu ha’ si Jesus. Pues kinuentusi Gui’ ta’lu ni Mås Må’gas Påli’, “Gi na’an i lala’la’ na Yu’us, bai hu na’fanhula Håo på’gu: sangåni ham kåo Hågu i Misihas, i Lahin Yu’us.”</p>
<p>Ineppi gui’ as Jesus, “Taiguennåo ilek-mu. Låo bai Hu sangåni todus hamyu: desdi på’gu para mo’na siempri en li’i’ i Lahin i Taotåo matåta’chung gi agapa’ na båndan i Todu Ha Na’siña, ya mamamaila’ gi hilu’ i mapagåhis i langit!”</p>
<p>Guini nai ha titik magagu-ña i Mås Må’gas Påli’ ya ilek-ña, “Ha chatfinu’i si Yu’us! Ti ta nisisita mås tistigu! Guiya mismu nai en hinguk i tailayin fino’-ña! Håfa hinassun-miyu?”</p>
<p>Manmanoppi siha, “Umisao Gui’, ya debidi u måtai.”</p>
<p>Dispues mato’la’i matå-ña yan ma’anña Gui’; ya atyu siha i pumatmåda Gui’ ilik-ñiha, “Fama’prufeta para hami, Misihas! Sangåni ham håyi gumaluti Håo!”</p>
<p>Iståba na matåta’chung si Pedro gi sanhiyung gi kabisera, anai måttu guatu giya guiya i muchåchan i Mås Må’gas Påli’ ya ilek-ña, “Hågu lokkui’ humahamyu yan si Jesus i taotåo Galileha.”</p>
<p>Låo ha puni gi me’nan todu. “Ti hu tungu’ håfa ilelek-mu,” i ineppen-ña, ya humånåo huyung para i intrådan i kabisera. Lini’i’ gui’ ni ottru na muchåcha ya ilek-ña ni lalåhi siha gi uriyå-ña, “Iståba na sumisiha esti na tåotåo yan si Jesus tåotåo Nasaret.”</p>
<p>Ha puni ta’lu si Pedro, ya ilek-ña, “Bai hu fanhula na ti hu tungu’ ennåo na tåotåo!”</p>
<p>Un råtu dispues, i lalåhi ni manotohgi guennåo manmåttu guatu gi as Pedro. Ilik-ñiha, “Hunggan, unu håo gi entri siha. A’annuk ha’ ginin i kuentos-mu!”</p>
<p>Manhula si Pedro, ilelek-ña, “Si Yu’us u kastiga yu’ yanggin ti hu såsangan i minagåhit! Ti hu tungu’ ennåo na tåotåo!”</p>
<p>Insigidas umo’o’ i gåyu, ya ha hassu si Pedro håfa sinangån-ña si Jesus nu guiya, “Åntis di u o’o’ i gåyu, siempri esta tres biåhi di un sångan na ti un tungu’ Yu’.” Humånåo huyung ya duru kumåti.</p>
<p>Gi chatanmak, todu i manmå’gas mamåli’ yan i manåmku’ gi sengsung manetnun para u mahassuyi håfa taimanu nai para u mapunu’ si Jesus. Pues magoddi Gui’ ni kadena, mana’hånåo ya ma’intrega Gui’ guatu gi maga’låhi as Pilåto.</p>
<p>Atyu nai si Judas i trumaiduti si Jesus anai ha li’i’ na munhåyan masentensia para u mapunu’, mañotsut, ya ha na’na’lu i trenta pidåsun salåppi’ guatu gi manmå’gas mamåli’ yan manåmku’ ya ilek-ña, “Umisåo yu’, sa’ hu traiduti i tai’isao na tåotåo.”</p>
<p>Låo manmanoppi siha ilik-ñiñiha, “Na håfa ennåo para hami? Hågu la’mun.”</p>
<p>Pues ha dåggåo i salåppi’ gi halum Templu, ya må’pus. Humånåo huyung ya ha ñaka’ gui’.</p>
<p>Låo i manmå’gas mamåli’ mahokka i salåppi’ ya ilik-ñiha. “Ti dinanchi na u mapo’lu esti gi limosnan i Templu, sa’ apas håga’ esti.” Ya dispues di manakonsutta, ma usa i salåppi’ ya mafåhan i fanggualu’an i mama’titinas nå’yan mamafak siha, ya mafa’simenteyu para i istrangheru siha. Ennåo mina’ asta på’gu na ha’åni mafa’nana’an ennåo na guålu’, “Guålu’ Håga'”.</p>
<p>Para u makumpli i ha sångan i Prufeta as Jeremias, “Machuli’ i trenta na pidåsun salåppi’, balin isklåbu-presiu ni mapo’lu ni Israelitas, ya ma’usa i salåppi’ para u mafåhan i gualu’ taimanu ha’ i tinago’-ña i Saina nu guåhu.”</p>
<p>Makonni’ si Jesus para i me’nan i maga’låhi, ya finaisin Gui’ ni maga’låhi, “Kåo Hågu i Rai i ManHudihos?”</p>
<p>Manoppi si Jesus, “Hågu sumångan.” Ya anai mafa’aila’ nu i manmå’gas mamåli’ yan manåmku’, tåya’ fino’-ña.</p>
<p>Pues ilek-ña si Pilato nu Guiya, “Kåo siguru na un huhunguk i mineggai finaila’-ñiha nu Hågu?”Låo tåya’ ineppen-ña, ni håfa na finihu’.  Nina’sen manman i maga’låhi.</p>
<p>Ya gi ha’ånin i ma’gas na guput, kustumbrin i maga’låhi na u na’libri unu gi presuneru, sigun i minalagu’ i taotåo. Atyu na tiempu guaha un presuneru sen matungu’ ni na’ån-ña si Baråbas. Pues put i esta manetnun i taotåo, ilek-ña si Pilåto nu siha, “Håyi malagu’-miyu para bai hu na’libri, si Baråbas, osino si Jesus i mafa’na’an i Kristo?” Ha tungu’ na put embidiu na makonni’ guatu si Jesus.</p>
<p>Anai matåta’chung gi siyå-ña i maga’låhi, nina’fattuyi ni asaguå-ña mensåhi: “Cha’-mu ume’entalu’ nu ennåo na tunas tåotåo, sa’ ginin mangguifi yu’ put Guiya, ya ha na’chathinassu yu’.”</p>
<p>Mientras tåntu i manmå’gas mamåli’ yan i manåmku’ mana’fanmalagu’ i taotåo siha na u magågåo si Baråbas, ya u mana’mapunu’ si Jesus. Pues anai ha faisin siha i maga’låhi, “Håyi malagu’-miyu gi entri i dos bai hu na’libri?”</p>
<p>Manmanoppi siha, “Si Baråbas.”</p>
<p>Ilek-ña Si Pilåto nu siha, “Håfa yu’ bai hu cho’gui as Jesus, ni mafa’nana’an i Kristo?”</p>
<p>Manmanoppi siha, “U ma’atåni gi kilu’us.”</p>
<p>Låo Ilek-ña, “Håfa na tailayi fina’tinås-ña?”</p>
<p>Ya mås manla’a’gang manessalåo: “U ma’atåni gi kilu’us.”</p>
<p>Ya anai ha ri’alisa si Pilato na tåya’ minaolik siña ha cho’gui sino ki lumadangkulu i yinaoyåo; mañuli’ hånum, ha fa’gåsi i kannai-ña gi me’nan-ñiha ya ilek-ña, “Tåya’ isåo-hu nu i haga’ esti na tunas tåotåo, hamyu la’mun.”</p>
<p>Manmanoppi interu i linahyan, “Po’lu ya hami yan i famagu’un-måmi in fanrispunsåpbli ni finatai-ña!”</p>
<p>Pues ha sottåyi siha as Baråbas; ha na’masåolak si Jesus fine’na ya ha intrega Gui’ guatu para u ma’atåni gi kilu’us.</p>
<p>Atyu nai i sindålun i maga’låhi makonni’ si Jesus guatu gi sumanhalum, ya manetnun todu i sindålu siha. Ma pula’ i magagu-ña, ya matåmpi Gui’ ni agaga’ na magågu. Ya anai manmåmfuk kuronan låktus, mapo’lu gi ilu-ña, ya mapo’lu håyun pi’åo gi agapa’ na kannai-ña. Ya matutuhun mabutleha Gui’ mandidimu gi me’nå-ña ilik-ñiñiha, “In saluda Håo, Rai i ManHudihos.” Ma to’la’i ya machuli’ i pi’åo ya madåkkut i ilu-ña. Anai munhåyan mabutleha, mapula’ i agaga’ na magågu, ya mana’minagågu Gui’ nu i magagu-ña, ya makonni’ Gui’ guatu para u ma’atåni gi kilu’us.</p>
<p>Gi kinekiyung-ñiha masodda’ un låhi, tåotåo Sirenehu, ni mafa’nana’an Simon, ya mana’uma</p>
<p>nu i kilu’us Jesus.</p>
<p>Anai manmåttu gi lugåt ni mafa’nana’an Golgota, i na’an kumeke’ilek-ña i Lugåt i Kalabera ya mana’gimin Gui’ binu ni mana’dañña’ yan lala’it. Gigun Ha tamtam Ha rinunsia.</p>
<p>Anai ma’atåni Gui’ gi kilu’us manmadiga para manmapåttinñaihun i magagu-ña ya manmatå’chung para u mapulan Gui’. Mapo’lu gi hilu’ i ilu-ña i mafa’aila’-ña: “Si Jesus esti, i Rai i ManHudihos.” Atyu nai, maklåba dos kriminåt, unu gi agapa’-ña, ya i ottru gi akagguen-ña.</p>
<p>I taotåo siha ni manmaloloffan machatfinunu’i Gui’, ya anai manggogonggung ilik-ñiha, “Dalai lokkui’, Hågu para Un yulang i Templu ya Un håtsa hulu’ ta’lu gi tres dihas, na’librin maisa Håo. Yanggin Hågu i Lahin Yu’us, tunuk guennåo gi kilu’us.”</p>
<p>I manmå’gas mamåli’, i manma’estrun i Lai yan i manåmku’ i taotåo mandadañña’ lokkui’ ilik-ñiñiha, “Ha na’fanlibri i pumalun tåotåo, ya ti siña Ha na’librin maisa Gui’. Ya ilek-ña na Guiya i Rai i ManHudihos. Po’lu ya u tunuk ginin i kilu’us, ya ta fanmanhonggi nu Guiya. Ha angokku si Yu’us, po’lu ya si Yu’us u nina’libri Gui’ yanggin malagu’. Sa’ ilek-ña, ‘Guåhu Lahin Yu’us Yu’.’ “</p>
<p>Gi mismu na manera mabutleha Gui’ ni i dos kriminåt ni ga’chong-ña gi kilu’us.</p>
<p>Gi talu’åni, homhum todu i tanu’, put tres oras. Ya gi oran alas tres, umessalåo si Jesus a’gagang, “Eli, Eli, lama sabachthani?” Kumeke’ilekña, “Yu’os-su, Yu’os-su, sa’ håfa na Un dingu Yu’?”</p>
<p>I taotåo siha ni manggaigi guihi ma’åluk, “Ha å’agang si Elias!” Insigidas unu giya siha mañuli’ ispongha, mana’sinimai binakli, ya masa’hang gi pi’åo, ya mana’gimin.</p>
<p>Låo i palu masåsangan, “Po’lu, ya ta li’i’ kåo u fåttu si Elias!”</p>
<p>Umågang ta’lu si Jesus ni a’gagang na bos ya måtai.</p>
<p>Fandimu påpa’ un råtu</p>
<p>Atyugui’ na i kuttina gi templu matitik talu’ desdi i yahululu’ asta i yapåpapa’. Mayengyung i tanu’, ya i atchu’ siha manmayamak; i naftan siha manmababa, ya meggai na tataotåo i mañåntus ni manmåtai mangahulu’. Manhuyung ginin i naftan, ya dispues di lumå’la’ ta’lu si Jesus, manhålum gi santus na siudå ya meggai na tåotåo lumi’i’ siha.</p>
<p>I ma’gas i sientu na sindålu yan i mangga’chong-ña ni pumupulan si Jesus, anai masienti i linao yan mali’i’ i palu siha na sinisedi nina’fanggof ma’å’ñao ilik-ñiñiha, “Magåhit ha’, na Guiya, i Lahin Yu’us.”</p>
<p>Ya maniståba meggai na famalåo’an, manmana’atan gi un distånsia, siha ni umisgaihun si Jesus ginin Galileha, para u ma’ayuda gi nisisidåt-ña. Gi entalu’-ñiha iståba si Maria Magdalena, yan Maria i nanan Santiago yan Jose i disipulu, yan i asaguan Zebedee.</p>
<p>Anai lumalahomhum, måttu un riku na tåotåo ginin Arimateha ni mafa’nana’an Jose. Guiya lokkui’ unu gi disipulu-ña, malak as Pilato, ya ha gågåo i tataotåo Jesus. Atyu nai si Pilato manågu’ na u masotta i tataotåo. Pues ha konni’ i tataotåo, ha balutan ni un såbanas gåsgas, ya ha po’lu gi nuebu na naftån-ña, ni matåga’ ginin i atchu’. Ya ha na’apu’ guatu dångkulu na åtchu’ gi pettån-ña, dispues humånåo. Låo si Maria Magdalena yan i ottru Maria matå’chung guennåo mafåfana’ i naftan.</p>
<p>Gi sigenti diha, atyu na ha’åni i tumattitiyi i Ha’ånin Priparasion, i manmå’gas mamåli’ yan i MamFarisehu manmalak i gima’ Pilato. Ilik-ñiha, “Siñot, pa’gu in hahassu na esti na kriminåt ilek-ña anai låla’la’ ha’ Gui’ na, ‘Bai Hu kahulu’ ta’lu gi mina’tres dihas.’ Debi di un fanotdin na u maguåtdia i naftan asta i mina’tres dihas. Sa’ atyu i u fanmåttu i mandisipulu-ña ya u masåkki i tataotåo-ña ya u fanmasangåni i taotåo siha, ‘Mana’lå’la’ Gui’ ta’lu ginin i finatai!’ Esti i uttimu na dinagi siempri mås båba ki i fine’na.”</p>
<p>Mansinangåni siha as Pilato, “Guåha ha’ guatdian-miyu, fanhånåo ya en asigura måolik i naftan.”</p>
<p>Pues manhånåo ya maguåtdia i naftan ya manå’yi seyu i atchu’!</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> March 24, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma-6/<p>
        <p>A</p>
<p>FINENE’NA NA TINAITAI                                                              Ez 37, 12-14</p>
<p>Un tinaitai ginin i Lepblun i Prufeta as Ezekiel</p>
<p>Ilek-ña si Yu’us iSaina:  O tåotåo-hu, bai Hu baba i naftan-miyu siha ya Hu na’fangahulu’ hamyu, yan bai Hu konni’ hamyu tåtti gi tanu’ Israhet.  Dispues hamyu siempri en tingu’ na Guåhu iSaina, yanggin Hu baba i naftan-miyu ya Hu na’fangahulu’ hamyu, O tåotåo-hu!  Bai Hu pega i Espiritu-hu giya hamyu kosa ki en fanlå’la’, yan bai Hu na’fanareklåo hamyu gi tanu’-miyu; pues siempri en tingu’ na Guåhu iSaina.  Esta Hu prumeti esti, ya siempri bai Hu cho’gui, ilek-ña iSaina.</p>
<p>I finu’ i Saina.</p>
<p>INEPPIN I SÅTMU                                                   Ps 130, 1-2. 3-4. 5-6. 7-8</p>
<p>R.  (7)  SA’ GAIGI GI SAINA I YINE’ASI’</p>
<p>YAN I KABÅLIS NA SATBASION</p>
<p>Ginin i fondu ni hokkuk siningon-hu hu ågang Håo,Asaina;</p>
<p>Asaina, ékkunguk i inagång-hu!</p>
<p>Puedi i talanga-mu u ékkunguk</p>
<p>i ginagåo-hu mina’åsi’.</p>
<p>INEPPI…..</p>
<p>Yanggin Un apupunta i isao-måmi,Asaina,</p>
<p>håyi siña ti u makundena?</p>
<p>Låo giya Hågu nai gaigi i inasi’i’</p>
<p>ya put ennåo na ma’o’onra Håo.</p>
<p>INEPPI…..</p>
<p>Mahålang yu’ hu nanangga iSaina,</p>
<p>i anti-hu ha nanangga i fino’-ña.</p>
<p>Mås ki i guåtdia siha ni numanangga i chatanmak,</p>
<p>po’lu i taotåo Israhet ya u ma’ispiha iSaina.</p>
<p>INEPPI…..</p>
<p>Sa’ gaigi giSainai mina’åsi’,</p>
<p>giya Guiya nai gaigi i kabålis na satbasion,</p>
<p>ya si Yu’us u na’libri iya Israhet</p>
<p>ginin todu i isao-ñiha.</p>
<p>INEPPI…..</p>
<p>SIGUNDU NA TINAITAI                                                                 Rom 8, 8-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Atyu siha i umo’osgi i naturåt-ñiha kumu tåotåo ti siña mana’maguf si Yu’us. Låo ti manlåla’la’ hamyu sigun gi minalagu’ i naturåt-miyu kumu tåotåo; inlugåt di esti, manlåla’la’ hamyu sigun gi minalagu’ i Espiritu–yanggin magåhit na låla’la’ i Espiritun Yu’us giya hamyu. Ti iyun i Kristo hamyu yanggin taigui i Espiritun i Kristo giya hamyu.  Låo yanggin låla’la’ i Kristo giya hamyu, pues i Espiritun lina’la’ para hamyu sa’ put i esta mana’fanunas hamyu gi me’nan Yu’us, achukka’ para u fanmåtai i tataotåo-miyu put i isao. Yanggin låla’la’ giya hamyu i Espiritun Yu’us, ni muna’lå’la’ ta’lu si Jesus ginin i finatai, pues Guiya ni muna’lå’la’ ta’lu i Kristo ginin i finatai u nå’i lina’la’ i mámatai na tataotåo-miyu ginin i gumaigin i Espiritu-ña giya hamyu.</p>
<p>I finu’ i Saina.</p>
<p>IBANGHELIU                                                                                               Jn 11, 1-45</p>
<p>(Todus)           U matuna Håo, Asaina Jesukristo, Rai i taihinekkuk na gloria!</p>
<p>(Tetcha)          Ilek-ña i Saina, Guåhu i resureksion yan i lina’la’;</p>
<p>håyi manhonggi nu Guåhu ti u måtai para todu i tiempu.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Iståba un malångu na tåotåo ni na’ån-ña si Lasaru, tåotåo Bitaniha,</p>
<p>i sengsung anai sumåsaga si Maria yan i che’lu-ña as Martha.</p>
<p>(Guiya esti na Maria i chumo’mi påopåo i adding i Saina ya ha såosåo ni gaputilu-ña;</p>
<p>i che’lu-ña as Låsaru esti i malångu.)</p>
<p>I dos palåo’an ni chume’lu numá’hanåo nutisia para si Jesus,</p>
<p>“Asaina, malångu i Un gofli’i’ na amigu-mu.”</p>
<p>Anai Ha hunguk esti si Jesus ilek-ña,</p>
<p>“Ti uttimon-ña para u måtai si Låsaru ginin esti na minalångu;</p>
<p>låo masusedi esti put i para u matuna si Yu’us,</p>
<p>ya ginin esti nai siempri Ha risibi i matunå-ña i Lahin Yu’us.”</p>
<p>Si Jesus Ha guaiya si Martha yan si Maria yan si Lasaru.</p>
<p>Anai Ha risibi i nutisia na malångu si Låsaru, sumåga ha’ guihi</p>
<p>anai iståtaba Gui’ dos dihas ta’lu.</p>
<p>Ya dispues ilek-ña nu i mandisipulu-ña, “Nihi ta fanhånåo tåtti Hudeha.</p>
<p>Manmanoppi i mandisipulu, “Ma’estru, esti ha’ i halacha nai kana’</p>
<p>ha’ ma’åtchu’ Håo nu i ManHudihos; ya para Un hånåo tåtti guihi?”</p>
<p>Ilek-ña si Jesus,</p>
<p>“Guaha dossi oras kada ha’åni, pat åhi’?</p>
<p>Pues yanggin mamomokkat i taotåo gi mina’lak i ha’åni ti u matompu’,</p>
<p>sa’ ha lili’i’ i kandit esti na tånu’.</p>
<p>Låo yanggin i puengi nai mamokkat siempri matompu’, sa’ tåya’ kandet-ña.”</p>
<p>Ha sångan si Jesus esti, ya dispues Ha umentåyi,</p>
<p>“Malingu maigo’-ña i amigu-ta as Låsaru, låo bai Hu hånåo ya bai Hu yå’hu gui’.”</p>
<p>Manmanoppi i mandisipulu, “Asaina, yanggin mamaigu’ gui’ pues ti u måtai.”</p>
<p>Låo kumeke’ilek-ña si Jesus na måtai si Lasaru; låo siha hinassun-ñiha na mamaigu’ ha’ gui’.</p>
<p>Pues mangklinaruyi siha as Jesus,</p>
<p>“Måtai esta si Låsaru; låo put hamyu, maguf Yu’ sa’ taigui Yu’ guihi,</p>
<p>kosa ki siempri en fanmanhonggi. Nihi ta fanmalak guatu giya guiya.”</p>
<p>Si Tomás (ni ma’å’agang Dinga’) ilek-ña ni mangga’chong-ña,</p>
<p>“Nihi ta fanhita todu yan i Ma’estru, ya u ta fanachámatai yan Guiya!”</p>
<p>Anai måttu si Jesus, Ha sodda’ na esta mahåfut si Lasaru kuåttru dihas.</p>
<p>Menus di dos miyas desdi Bitaniha asta Hirusalen, ya meggai</p>
<p>na  ManHudihos manmåttu para u makunsuela si Martha yan si Maria put i</p>
<p>finatai i che’lun-ñiha.</p>
<p>Anai ha hunguk si Martha na mamamaila’ si Jesus, humånåo huyung para u taggam Gui’;</p>
<p>låo sumåga ha’ gi gima’ si Maria.</p>
<p>Ilek-ña si Martha as Jesus, “Yanggin gaigi Håo mohun guini, Asaina, ti u måtai</p>
<p>i che’lu-hu!  Låo hu tungu’ na achukka’ på’gu,</p>
<p>si Yu’us siempri nina’i Håo maseha håfa ni Un gågåo Gui’.”</p>
<p>Sinangåni gui’ as Jesus, “I che’lu-mu u mana’ta’lu tåtti i lina’lå’-ña.”</p>
<p>Manoppi si Martha, “Hu tungu’, na siempri u mana’lå’la’ gi uttimu na ha’åni.”</p>
<p>Sinangåni gui’ as Jesus:</p>
<p>“Guåhu i resureksion yan i lina’la’.  Maseha håyi ni manhonggi nu Guåhu,</p>
<p>achukka’ måtai gui’, u lå’la’; yan maseha håyi ni låla’la’ yan manhohonggi giya Guåhu</p>
<p>ti u måtai ni ngai’an.</p>
<p>Kåo un honggi esti?”</p>
<p>Manoppi si Martha, “Hunggan, Asaina! Manhonggi yu’ na Hågu i Misihas,</p>
<p>i Lahin Yu’us, ni para u fåttu guini gi tanu’.”</p>
<p>Dispues di ha sångan esti si Martha</p>
<p>humånåo tåtti ya sikretu ha ågang i che’lu-ña as Maria.</p>
<p>Ilek-ña nu guiya, “Gaigi guini i Ma’estru, ya mamamaisen nu hågu.”</p>
<p>Anai ha hunguk esti si Maria kahulu’ ya humånåo huyung insigidas</p>
<p>para u asuda’ yan si Jesus. (Ti måfattu trabiha si Jesus gi sengsung,</p>
<p>låo iståba ha’ guihi na lugåt anai umasuda’ yan si Martha.)</p>
<p>I ManHudihos ni mañisiha yan si Maria gi gima’ ni makunsuesuela gui’</p>
<p>madalalaki anai mali’i’ gui’ na kahulu’ ya lumagusi’ huyung.</p>
<p>Hinassun-ñiha na para u falak i naftan ya para u kasåo guihi.</p>
<p>Anai måttu si Maria guihi na lugåt anai iståba si Jesus ya ha li’i’ Gui’, poddung</p>
<p>papa’ gi adding Jesus. Ilek-ña, “Asaina, yanggin gaigi Håo guini mohun</p>
<p>ti u måtai i che’lu-hu!”</p>
<p>Anai lini’i’ gui’ as Jesus na kumakasåo, yan kun todu i ManHudihos ni mañisiha</p>
<p>mangakasåo lokkui’; nina’piniti kurason-ña, ya mampus nina’tristi Gui’.</p>
<p>Mamfinaisin siha as Jesus, “Månu nai en hafut gui’?”</p>
<p>Manmanoppi siha, “Maila’ ya Un li’i’, Asaina.”</p>
<p>Ha tutuhun kumasåo si Jesus.</p>
<p>Intonsis ilik-ñiha i ManHudihos, “Atan ha’ sa’ Ha sen gofli’i’ gui’!”</p>
<p>Låo unus kuåntus giya siha ilik-ñiha, “Na ada ti Ha baba i matan i batchit na tåotåo?</p>
<p>Kåo ti siña mohun Ha na’påra si Lasaru ya ti u måtai?”</p>
<p>Nina’gof tristi ta’lu si Jesus, pues humånåo para i naftan.</p>
<p>Era un liyang esti ya mapo’lu un åtchu’ gi intråda. Manotdin si Jesus, “Na’suha i atchu’!”</p>
<p>I che’lun i matai as Martha manoppi, “Siempri mutung, Asaina. Esta kuåttru dihas</p>
<p>desdi ki mahåfut!”</p>
<p>Ilek-ña si Jesus nu guiya, “Na ada ti Hu sangåni håo na siempri un li’i’ i glorian Yu’us</p>
<p>yanggin manhonggi håo?” Mana’suha i atchu’.</p>
<p>Tumalakhilu’ si Jesus ya ilek-ña:</p>
<p>“Tåta, Hu nå’i Håo gråsia, sa’ Un e’ékunguk Yu’.</p>
<p>Hu tungu’ na todu i tiempu Un e’ékunguk Yu’,</p>
<p>låo Hu såsangan esti sa’ put i taotåo siha guini,</p>
<p>kosa ki siña mahonggi na Hågu Yu’ numa’hånåo.”</p>
<p>Dispues di Ha sångan esti umågang a’gang, “Lasaru, maila’ huyung!”</p>
<p>Humuyung i matai, mabalulutan i kannai-ña yan i adeng-ña ni magågun måtai,</p>
<p>yan un pidåsun magågu gi matå-ña.</p>
<p>Mansinangåni siha as Jesus, “Pila’, ya en setta gui’.”</p>
<p>Put esti na meggai gi ManHudihos ni manmåttu para u mabisita si Maria,</p>
<p>mali’i’ i bidå-ña si Jesus ya manmanhonggi giya Guiya.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> March 17, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-6/<p>
        <p>A</p>
<p>FINENE’NA NA TINAITAI 1 Sm 16, 1b.  6-7. 10-13a</p>
<p>Un tinaitai ginin i primet na Lepblun Samuel</p>
<p>Ilek-ña iSainaas Samuel:  “Na’bula låña i kanghilung, ya un sigi gi hinanåo-mu. Bai Hu tågu’ håo guatu gi as Jesse giya Belen, sa’ esta Hu atyik i rai-hu gi entalu’ i lalahi-ña siha.”</p>
<p>Anai manmåttu si Jesse yan i lalahi-ña siha gi sakrifisiu, ha atan si Samuel si Eliab ya manhassu, “Esta siguru na atyu i Ha utdena i Saina gaigi guini gi me’nå-ña.”  Låo ilek-ña iSainaas Samuel:  “Mungnga mahusga ginin i hichuran i tatåotåo-ña pat ginin i linikkå’-ña, sa’ esta Hu richåsa gui’.  Ti manlili’i’ si Yu’us taiguihi i lini’i’ tåotåo, sa’ i taotåo ha lili’i’ i håfa a’anuk låo si Yu’us Ha a’atan hålum i kurason.”  Gi etmismu manera si Jesse ha prisenta i sietti na lalahi-ña gi me’nan Samuel, låo ilek-ña si Samuel as Jesse, “Tåya’ inatyek-ña iSainaginin esti siha.”  Dispues finaisin si Jesse as Samuel, “Kåo esti ha’ famagu’on-mu lalåhi?”  Manoppi si Jesse, “Guaha ha’ ta’lu, i mås påtgun, ha pupulan i kinilu.”  Ilek-ña si Samuel as Jesse, “Na’ma’ågang gui’; ti ta tutuhun i silebrasion i sakrifisiu asta ki måttu gui’.”  Manågu’ si Jesse ya ha na’makonni’ i hebin na låhi guatu gi entri siha.  Atagga’ fasu-ña, un hobin ni bunitu ma’atan yan gåtbu kuetpon-ña.  Ilek-ña iSaina, “Ennagui’ – utdena, sa’ guiya esti!”  Intonsis ha chuli’ i kanghilung  låña si Samuel ya ha utdena gui’ gi entalu’ i mañe’lu-ña; ya desdi ennåo na ha’åni hinatmi si David ni espiritun iSaina.</p>
<p>I finu’ i Saina.</p>
<p>INEPPIN I SÅTMU Ps 23, 1-3. 3-4. 5. 6</p>
<p>R.  (l)  I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan put i na’ån-ña.</p>
<p>Achukka’ mamomokkat yu’ gi hemhum na kañåda,</p>
<p>tåya’ tailayi ma’a’ñåo-hu sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI Eph 5, 8-14</p>
<p>Un tinaitai ginin i kattan San Pablo para i taotåo Ephesus</p>
<p>Hafañe’lus:  Maniståba hamyu gi halum homhum, låo desdi ki manhålum hamyu manåotåo i Saina, manggaigi hamyu på’gu gi halum i inina. Pues debi di en fanlå’la’ taiguihi i taotåo siha ni manggaigi gi halum i inina, sa’ i inina muna’fåfattu bula na kusetchan todu klåsin minaolik, tininas, yan minagåhit. Che’gui kuåntu i siña para en tingu’ håfa muna’mamaguf i Saina. Suhåyi todu i manaibali na chocho’ hinemhum;  inlugåt di esti, laknus huyung gi inina, sa’ sen na’mamahlåo achukka’ para mamensiona atyu i machocho’gui gi sikretu; ya yanggin manmalaknus huyung todu gi papa’ i inina, pues siempri annuk klåru i magåhit na naturåt-ñiha; sa’ maseha håfa ni mana’annuk klåru gi papa’ i inina pues ennåo siempri humuyung inina.</p>
<p>Put ennåo na masångan na,</p>
<p>“Fakmåta, hågu ni mamaigu’,</p>
<p>ya kahulu’ ginin i finatai,</p>
<p>ya siempri manina i Kristo giya hågu.”</p>
<p>I finu’ i Saina.</p>
<p>IBANGHELIU Jn 9, 1-41</p>
<p>(Todus) U matuna Håo, Asaina Jesukristo, Rai i taihinekkuk na gloria!</p>
<p>(Tetcha) Ilek-ña i Saina, Guåhu i ininan i tanu’:</p>
<p>I taotåo ni dumalalalaki Yu’ u manå’i ni ininan i taihinekkuk na lina’la’.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Mientras mamomokat mo’na si Jesus, Ha li’i’ un tåotåo ni batchit desdi i mafañagu-ña.</p>
<p>Mafaisin Gui’ ni mandisipulu-ña,</p>
<p>“Rabbi, håyi umisåo na mafañågu gui’ båtchit?  Kåo isåo-ña ha’ pat isao i mañaina-ña?”</p>
<p>Manoppi si Jesus,</p>
<p>“Ni unu, ni ottru, ti put i isåo-ña osino i isao i mañaina-ña. Låo put i para u mali’i’ fuetsan Yu’us giya guiya, debi di ta cho’gui i che’chu’ atyu i muna’hånåo Yu’ mientras mananana.</p>
<p>Mamamaila’ i puengi anai tåya’ siña macho’chu’.  Mientras gagaigi Yu’ gi tånu’, Guåhu i kandit i tanu’.”</p>
<p>Gi esti tumo’la si Jesus gi edda’, ya mama’tinas fachi’ ni te’la’-ña,</p>
<p>ya Ha palala’i i matan i taotåo ni fachi’.</p>
<p>Dispues Ha sangåni gui’, “Hånåo ya un fa’gåsi håo gi hanum Siloam.”</p>
<p>(Esti na nå’an kumeke’ilek-ña “atyu i mana’hånåo”.)</p>
<p>Intonsis, humånåo i taotåo ya ha fa’gåsi gui’, ya måttu tåtti siña esta manli’i’.</p>
<p>I bisinu-ña yan i taotåo siha ni mampåyun mali’i’ gui’ ume’egagåo manmamaisin,</p>
<p>“Ada ti guiya esti, atyu i sessu matå’chung ya ume’egagåo?”</p>
<p>Guaha siha umå’aluk, “Hunggan guiya”;</p>
<p>ottru siha ma’åluk na, “Åhi’ ti guiya sino ki ottru tåotåo ni uma’achuli’ yan guiya.”</p>
<p>I taotåo mismu umåluk, “Hunggan guåhu atyu.”</p>
<p>Intonsis mafaisin gui’, “Håfa taimanu na siña håo på’gu manli’i’?”</p>
<p>Manoppi gui’,</p>
<p>“Atyu na tåotåo i ma’å’agang Jesus mama’tinas dididi’ fachi’, ya Ha palala’i i atadok-ku,</p>
<p>ya Ha tågu’ yu’ para bai hu hånåo para Siloam ya bai hu fa’gåsi.</p>
<p>Pues humånåo yu’, ya gigun ha’ hu fa’gåsi, sumiña yu’ manli’i’.”</p>
<p>Mafaisin i taotåo, “Månggi Gui’?</p>
<p>Manoppi, “Ti hu tungu’.”</p>
<p>Dispues, makonni’ i taotåo ni ginin båtchit desdi i mafañagu-ña guatu gi MamFarisehu. (Ha hassu na era i Sabaf na ha’åni anai mama’tinas fachi’ si Jesus ya Ha na’fanli’i’ i taotåo.) Intonsis, i MamFarisehu matutuhun mafaisin gui’ håfa taimanu na manli’i’ gui’ ta’lu’.</p>
<p>Mansinangåni siha,</p>
<p>“Ha nå’yi fachi’ i atadok-ku. Hu fa’gåsi, ya på’gu siña yu’ manli’i’.”</p>
<p>Esti sumu’un i MamFarisehu para u masångan,</p>
<p>“Ti siña na ginin as Yu’us mågi esti na tåotåo sa’ ti Ha guåguatdia i Sabaf na ha’åni.”</p>
<p>I ottru siha makontra esti,</p>
<p>“Yanggin i’isåo i taotåo, håfa taimanu para cho’guen-ña ni esti siha na siñåt?” Put ennåo na gumuaha dinibidi gi entalu’-ñiha.</p>
<p>Pues makuentusi i batchit ta’lu:</p>
<p>“Yå ki binaba i atadok-mu ni esti na tåotåo, håfa siña un sångan put Guiya?”</p>
<p>Manoppi, “Prufeta Gui’.”</p>
<p>Ti manmalagu’ i ManHudihos mahonggi na ginin båtchit gui’ ya på’gu siña manli’i’, asta ki ma’ågang i mañainan esti na tåotåo ni på’gu siña manli’i’.</p>
<p>Mafaisin siha,</p>
<p>“Kåo lahin-miyu esti, ya yanggin hunggan, kåo manhula hamyu na mafañågu gui’ båtchit? Ya håfa siña en sangan put taimanu na siña gui’ manli’i’ på’gu?”</p>
<p>Manoppi i mañaina-ña:</p>
<p>“Hami tumungu’ na lahin-måmi gui’, yan in tingu’ na mafañågu gui’ båtchit. Låo ti in tingu’ håfa taimanu na siña gui’ manli’i’ på’gu, ni ti in tingu’ håyi muna’mågung i bachet-ña.</p>
<p>Faisin gui’. Esta gui’ gái idåt, ya siña ha’ gui’ manoppi. (“Masångan taiguini ni mañaina-ña sa’ manma’å’ñåo siha ni ManHudihos, sa’ esta manguntråta na maseha håyi sumångan na manhonggi gui’ na Guiya i Kristo, u madulalak ginin i sinagoga. Put ennåo na ilik-ñiha i mañaina-ña, “Esta gui’ gái idåt, faisin gui’.”)</p>
<p>Ma’ågang ta’lu tåtti put sigundu biåhi i taotåo ni batchit desdi i mafañagu-ña ya ilik-ñiha nu guiya,</p>
<p>“Nå’i gloria si Yu’us! Fine’na, put i in tingu’ na i’isåo esti na tåotåo i muna’fanli’i’ håo.”</p>
<p>Manoppi i taotåo,</p>
<p>“Ti hu tungu’ kåo i’isåo Gui’ pat åhi’.</p>
<p>Una kosa hu tungu’: iståba båtchit yu’, ya på’gu manlili’i’ yu’.”</p>
<p>Mafaisin gui’ di nuebu,</p>
<p>“Håfa bidå-ña nu hågu. Håfa taimanu na nina’fanli’i’ håo ta’lu?”</p>
<p>Manoppi i taotåo,</p>
<p>“Esta munhåyan hu sangåni hamyu, ya ti manmalagu’ hamyu manékkunguk.</p>
<p>Sa’ håfa na manmalagu’ hamyu na en hinguk ta’lu?</p>
<p>Buenti hamyu lokkui’ manmalagu’ manhålum mandisipulu-ña?”</p>
<p>Ma’insutta gui’ yan ilik-ñiha,</p>
<p>“Hågu disipulun ennåo na tåotåo, låo hami mandisipulun Moises.</p>
<p>In tingu’ na si Yu’us Ha kuentusi si Moises; låo ni ti in tingu’ ginin manu mågi ennåo na tåotåo!”</p>
<p>Manineppi siha,</p>
<p>“Gof na’manman esti! Ti en tingu’ ginin manu Gui’ mågi, låo Ha na’fanli’i’ yu’ ta’lu!</p>
<p>Ta tungu’ ha’ na si Yu’us ti Ha e’ékkunguk i mani’isåo siha;</p>
<p>låo Ha e’ékkunguk i taotåo siha ni rumispepeta Gui’ yan chumocho’gui håfa malago’-ña.</p>
<p>Tåya’ nai mahunguk na un tåotåo u na’fanli’i’ un båtchit desdi i mafañagu-ña. Yanggin ti ginin as Yu’us esti na tåotåo, tåya’ ni håfa siña ha cho’gui.”</p>
<p>Manessalåo siha,</p>
<p>“Ha? Tåddung na isao nai gaigi håo desdi i mafañagu-mu,</p>
<p>ya hågu para un setmuni ham?”</p>
<p>Ennåo mina’mago’ti gui’ ya madåggåoñaihun huyung.</p>
<p>Anai Ha hunguk si Jesus na madulalak gui’ huyung, Ha ispiha gui’ ya Ha faisin,</p>
<p>“Kåo manhonggi håo gi Lahin i Taotåo?”</p>
<p>Manoppi ya ilek-ña,</p>
<p>“Siñot, håyi ennåo, kosa ki bai hu fanhonggi nu Guiya?”</p>
<p>Manoppi si Jesus,</p>
<p>“Esta un li’i’ Gui’. Guiya i kumuentutusi håo på’gu’.”</p>
<p>Ilek-ña,</p>
<p>“Hunggan manhonggi yu’ Asaina,” ya ha na’tekkun i ilu-ña påpa’ para u adora Gui’.</p>
<p>Pues ilek-ña si Jesus.</p>
<p>“Måttu Yu’ guini na tånu’ para bai fanhusga,</p>
<p>para bai Hu na’fanmanli’i’ i mambåtchit</p>
<p>ya i manmanlili’i’ u fambåtchit.”</p>
<p>Guaha unus kuåntus MamFarisehu maniståba guennåo yan Guiya ya mahunguk na Ha sångan esti ya mafaisin Gui’,</p>
<p>“Siguru na ti kumeke’ilek-mu na mambåtchit ham lokkui’?”</p>
<p>Manoppi si Jesus:</p>
<p>“Yanggin mambåtchit hamyu</p>
<p>pues tåya’ isao guennåo.</p>
<p>Låo ilik-miyu, ‘Manmanlili’i’ ha’ ham,’</p>
<p>pues gagaigi ha’ i isao-miyu.”</p>
<p>I Ibangheliun i Saina.</p>
<p>SHORTER FORM (NEXT)</p>
<p>SHORTER FORM  3-22-2020</p>
<p>IBANGHELIU Jn 9: 1, 6-9, 13-17, 34-38</p>
<p>(Todus) U matuna Håo, Asaina Jesukristo, Rai i taihinekkuk na gloria!</p>
<p>(Tetcha) Ilek-ña i Saina, Guåhu i ininan i tanu’:</p>
<p>I taotåo ni dumalalalaki Yu’ u manå’i ni ininan i taihinekkuk na lina’la’.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Mientras mamomokat mo’na si Jesus, Ha li’i’ un tåotåo ni batchit desdi i mafañagu-ña.</p>
<p>Gi esti tumo’la si Jesus gi edda’, ya mama’tinas fachi’ ni te’la’-ña,</p>
<p>ya Ha palala’i i matan i taotåo ni fachi’.</p>
<p>Dispues Ha sangåni gui’, “Hånåo ya un fa’gåsi håo gi hanum Siloam.”</p>
<p>(Esti na nå’an kumeke’ilek-ña “atyu i mana’hånåo”.)</p>
<p>Intonsis, humånåo i taotåo ya ha fa’gåsi gui’, ya måttu tåtti siña esta manli’i’.</p>
<p>I bisinu-ña yan i taotåo siha ni mampåyun mali’i’ gui’ ume’egagåo manmamaisin,</p>
<p>“Ada ti guiya esti, atyu i sessu matå’chung ya ume’egagåo?”</p>
<p>Guaha siha umå’aluk, “Hunggan guiya”;</p>
<p>ottru siha ma’åluk na, “Åhi’ ti guiya sino ki ottru tåotåo ni uma’achuli’ yan guiya.”</p>
<p>I taotåo mismu umåluk, “Hunggan guåhu atyu.”</p>
<p>Dispues, makonni’ i taotåo ni ginin båtchit desdi i mafañagu-ña guatu gi MamFarisehu. (Ha hassu na era i Sabaf na ha’åni anai mama’tinas fachi’ si Jesus ya Ha na’fanli’i’ i taotåo.) Intonsis, i MamFarisehu matutuhun mafaisin gui’ håfa taimanu na manli’i’ gui’ ta’lu’.</p>
<p>Mansinangåni siha,</p>
<p>“Ha nå’yi fachi’ i atadok-ku. Hu fa’gåsi, ya på’gu siña yu’ manli’i’.”</p>
<p>Esti sumu’un i MamFarisehu para u masångan,</p>
<p>“Ti siña na ginin as Yu’us mågi esti na tåotåo sa’ ti Ha guåguatdia i Sabaf na ha’åni.”</p>
<p>I ottru siha makontra esti,</p>
<p>“Yanggin i’isåo i taotåo, håfa taimanu para cho’guen-ña ni esti siha na siñåt?” Put ennåo na gumuaha dinibidi gi entalu’-ñiha.</p>
<p>Pues makuentusi i batchit ta’lu:</p>
<p>“Yå ki binaba i atadok-mu ni esti na tåotåo, håfa siña un sångan put Guiya?”</p>
<p>Manoppi, “Prufeta Gui’.”</p>
<p>Manessalåo siha,</p>
<p>“Ha? Tåddung na isao nai gaigi håo desdi i mafañagu-mu,</p>
<p>ya hågu para un setmuni ham?”</p>
<p>Ennåo mina’mago’ti gui’ ya madåggåoñaihun huyung.</p>
<p>Anai Ha hunguk si Jesus na madulalak gui’ huyung, Ha ispiha gui’ ya Ha faisin,</p>
<p>“Kåo manhonggi håo gi Lahin i Taotåo?”</p>
<p>Manoppi ya ilek-ña,</p>
<p>“Siñot, håyi ennåo, kosa ki bai hu fanhonggi nu Guiya?”</p>
<p>Manoppi si Jesus,</p>
<p>“Esta un li’i’ Gui’. Guiya i kumuentutusi håo på’gu’.”</p>
<p>Ilek-ña,</p>
<p>“Hunggan manhonggi yu’ Asaina,” ya ha na’tekkun i ilu-ña påpa’ para u adora Gui’.</p>
<p>I Ibangheliun i Saina</p>

        </section>
        <hr>
        
        <section>
        <h1>III DAMENGGUN KUARESMA</h1>
        <p><strong>Date:</strong> March 10, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-kuaresma-6/<p>
        <p>A</p>
<p>FINENE’NA NA TINAITAI                                                                          Ex 17, 3-7</p>
<p>Un tinaitai ginin i Lepblun Exodus</p>
<p>Gi mina’hun-ñiha, manggonggung i taotåo siha kontra as Moises, ilik-ñiñiha, “Håfa mina’ un konni’ ham huyung ginin iya Ihiptu?  Kåo put i para un na’fanmåtai må’hu ham guini yan i famagu’un-måmi yan i ga’-måmi gå’ga’ siha?”  Intonsis, si Moises ha essalågui iSaina, “Håfa para bai hu cho’gui ni esti siha na tåotåo?  Dididi’ ha’ ta’lu teniki ma’åtchu’ yu’!”  Ineppi si Moises niSaina, “Hånåo guatu gi me’nan i taotåo siha, fanhamyu yan unus kuåntu na manåmku’ na Israilitas siha, ya mientras manhåhanåo hamyu guatu gogo’ti gi kannai-mu atyu na båstun i un usa anai un panak i sadduk.  Siempri tumotohgi yu’ guihi gi me’nå-mu gi hilu’ i atchu’ giya Horeb.  Atcha i atchu’, ya siempri milak huyung hånum ginin ennao para u fanggimin i taotåo.”  Ha cho’gui esti si Moises gi me’nan i manåmku’ na Israilitas.  Ma’å’agang esti na lugåt ‘Massah’ yan ‘Meribah’, sa’ put i manatgumentu guennåo i Israilitas, ya guennåo nai machagi iSaina, ilik-ñiñiha, “Kåo magåhit na gaigi iSainagi entalo’-ta pat åhi’?”</p>
<p>I finu’ i Saina.</p>
<p>INEPPIN I SÅTMU                                                                           Ps 95, 1-2. 6-7. 8-9</p>
<p>R.  (8)  YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf,</p>
<p>nihi ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta, ya hita i taotåo-ña</p>
<p>ni Ha påpastu, i inetnun ni Ha gigiha.</p>
<p>INEPPI…..</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu</p>
<p>taiguihi anai maniståba hamyu giya Meribah,</p>
<p>taiguihi i tiempun Massah gi disiettu.</p>
<p>Guihi anai matenta yu’ ni mañainan-miyu;</p>
<p>machagi yu’ achukka’ esta mali’i’ i che’cho’-hu siha”.</p>
<p>INEPPI…..</p>
<p>SIGUNDU NA TINAITAI                                                                 Rom 5, 1-2. 5-8</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>På’gu ni esta mana’fanunas hit gi me’nan Yu’us ginin i hinenggi, manggaigi hit gi pås yan Yu’us ginin i Saina-ta as Jesukristo.  Guiya si Jesukristo kumonni’ hit ginin i hinenggi para i ekspirensiåñ-ña ni gråsian Yu’us, anai manlåla’la’ hit på’gu. Put esti na mambanidosu hit ni atyu i ta nanangga na para ta fañåonåo gi glorian Yu’us!</p>
<p>Esti na ninangga ti u na’fandisganåo hit, sa’ esta Ha chuda’ huyung si Yu’us i ginifli’e’-ña para hålum gi kurason-ta ginin i Espiritu Såntu, ni manmanå’i hit kumu rigålun Yu’us para hita.</p>
<p>Gi ma’apunta na tiempu, anai maniståtaba ha’ hit manai nina’siña, måtai i Kristo put hita ni manai yi’us na tåotåo.Håssan na guaha tåotåo ha na’enñaihun i ha’ani-ña put un tunas na tåotåo, låo put un tunas na tåotåo guaha ha’ siña umatotga måtai.</p>
<p>Ginin esti na asuntu  na Ha prueba i ginifli’e’-ña si Yu’us nu hita–sa’ mientras maniståtaba ha’ hit gi isao måtai i Kristo put hita!</p>
<p>I finu’ i Saina.</p>
<p>IBANGHELIU                                                                                              Jn 4, 5-42</p>
<p>(Todus)           U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Asaina, magåhit na Hågu i nana’librin i tanu’;</p>
<p>Nå’i yu’ ni lala’la’ na hånum, ya ni ngai’an nai hu må’hu ta’lu.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Måttu Gui’ gi un Samaritånu na songsung ni mafa’nana’an ‘Sychar’ gi fi’un atyu na sulåt tånu’ ni ha nå’i si Jacob i lahi-ña as Jose.  Iståba guennåo i tipu’ Jacob, ya put i nina’yayas si Jesus ni biahi-ña, matå’chung på’pa’ gi fi’un i tipu’.</p>
<p>Kåsi ennåo i alas dossi gi talu’åni.</p>
<p>Måttu guini un palåo’an Samaritånu para u fanlupuk hånum, ya ilek-ña si Jesus nu guiya, “Na’gimin Yu’ fan.”  (Esta manhånåo i mandisipulu-ña para i sengsung para u fanmamåhan mantension-ñiha.)</p>
<p>Manoppi i palåo’an Samaritånu, “Hågu Hudihos Håo, ya guåhu Samaritånu, håfa na para Un fafaisin yu’ para bai hu na’gimin Håo?” (Ha hassu na i ManHudihos masuhåhayi i Samaritånu.)</p>
<p>Manoppi si Jesus,</p>
<p>“I mohun ya un tungu’ håfa nina’i’i-ña si Yu’us,</p>
<p>yan håyi esti i fumafaisin håo para u gimin,</p>
<p>inlugåt di hågu siempri Guiya</p>
<p>numå’i håo ni lala’la’ na hånum.”</p>
<p>Manoppi i palåo’an,</p>
<p>“Siñot, ni båtdi Håo tåya’ ya tåddung esti na tupu’.</p>
<p>Månu nai para Un chuli’ esti i lala’la’ na hånum?</p>
<p>Siguru yu’ na ti Un popo’lu na takkilo’ña Håo ki i tatan-måmi as Jacob,</p>
<p>ni numa’i ham ni esti na tupu’, ya gumimin guini yan i famagu’on-ña yan i ga’-ñiha siha?”</p>
<p>Manoppi si Jesus:</p>
<p>“Todu i manggimin guini na hånum</p>
<p>u fanmå’hu ha’ ta’lu.</p>
<p>Låo todu i manggimin ni hanum ni para bai Hu nå’i ni ngai’an nai u fanmå’hu;</p>
<p>i hanum ni para bai Hu nå’i u fama’be’bu’ gi sanhalom-ña,</p>
<p>pepetchåo hulu’ para u fannå’i taihinekkuk na lina’la’.”</p>
<p>Ilek-ña i palåo’an nu Guiya,</p>
<p>“Siñot, nå’i yu’ ni ennåo na hånum ya ti bai hu må’hu ta’lu,</p>
<p>ya båsta yu’ måttu guini para bai hu fanlupuk.”</p>
<p>Ilek-ña si Jesus nu guiya,</p>
<p>“Hånåo ya un ågang i asaguå-mu ya dispues nai un ta’lu mågi.”</p>
<p>Manoppi i palåo’an,</p>
<p>“Tåya’ asaguå-hu.”</p>
<p>Sinangåni as Jesus,</p>
<p>“Dinanchi sinangån-mu anai ilek-mu na tåya’ asaguå-mu. Låo gi magåhit, esta singku</p>
<p>asaguå-mu ya i taotåo ni ga’chochong-mu på’gu ti asaguå-mu. Dinanchi i ineppem-mu.”</p>
<p>Manoppi i palåo’an,</p>
<p>“Siñot, fa’na’an prufeta Håo. Estigui’ na oksu’ nai manmanadora as Yu’us i taotåo siha, låo</p>
<p>hamyu na taotågui ilik-mimiyu na iya Hirusalen nai debi i taotåo siha nai u ma’adora si    Yu’us.”</p>
<p>Sinangåni gui’ as Jesus,</p>
<p>“Palåo’an, honggi Yu’, na mamamaila’ i ora anai siempri en adora i Tata, ti guini na oksu’</p>
<p>osino iya Hirusalen. Manmanadodora hamyu una kosa ni ti en kemprendi,</p>
<p>låo hami in kemprendi håfa in adodora; sa’ ginin i ManHudihos nai para u fåttu i satbasion.</p>
<p>Ya mamamaila’ i ora, ni esta gaigi på’gu, anai atyu siha i manmanadodora ni dinanchi</p>
<p>u ma’adora i Tata gi Espiritu yan minagåhit. Intonsis, ennåo siha ni manmanadodora taiguini,</p>
<p>maninispipiha ni Tata. Si Yu’us Espiritu Gui’, ya atyu siha i umadodora Gui’</p>
<p>debidi u ma’adora Gui’, gi Espiritu yan gi minagåhit.”</p>
<p>Ilek-ña i palåo’an nu Guiya:</p>
<p>“Hu tungu’ na guaha mamamaila’ Misihas. (Esti na palåbra kumeke’ilek-ña Guiya ni</p>
<p>Ma’olius.) Yanggin måttu, Guiya u sangåni hit todu.”</p>
<p>Manoppi si Jesus,</p>
<p>“Guåhu ni kumuentutusi håo, Guåhu Gui’.”</p>
<p>Manmåttu i mandisipulu tåtti guini na mumentu, ya nina’fansen manman na   kumuekuentus Gui’ yan palåo’an. Låo tåya’ mamaisin tåtkumu “Håfa malago’-mu as Jesus?”  Pat, “Sa’ håfa na Un kuentutusi esti na palåo’an?”</p>
<p>Pues ha sotta ha’ i palåo’an guennåo i tebbut hånum ya humånåo para i sengsung.</p>
<p>Ilek-ña nu i taotåo siha,</p>
<p>“Fanmamaila’ ya en li’i’ un tåotåo ni sumangåni yu’ todu i håfa bidå-hu!</p>
<p>Kåo Guiya mohun esti i Misihas?”</p>
<p>Intonsis madingu i sengsung ya manhånåo para u mali’i’ Gui’.</p>
<p>Mientras tåntu, sigi ma’insisti Gui’ ni mandisipulu, “Ma’estru chotchu dididi’.”</p>
<p>Låo mansinangåni siha:</p>
<p>“Guaha na’-hu ni ti en tingu’.”</p>
<p>Pues esti nai matutuhun ni mandisipulu manáfaisin,</p>
<p>“Håfa mohun, buenti guaha esta chumuli’i’ Gui’ na’-ña?”</p>
<p>Maninisplikåyi siha as Jesus:</p>
<p>“Para bai Hu cho’gui i minalagu’ Atyu i muna’hånåo Yu’</p>
<p>yan para bai Hu na’funhåyan i che’cho’-ña, ennigui’ nengkano’-hu.</p>
<p>Na ti esti sinangan-mimiyu: ‘Kuåttru mesis tetehnan para ta fanmangusetcha!’?</p>
<p>Ekkunguk håfa para bai Hu sångan: Baba i matan-miyu ya en fanmanli’i’!</p>
<p>I gualu’ siha esta listu para u fanmako’ku’!  Atyu i para u fango’ku’ esta ha risibi i suetdon-ña</p>
<p>ya numana’etnun kusetcha para i taihinekkuk na lina’la’, kosa ki i mañåtpi yan i mangusetcha uchámmaguf i dos.</p>
<p>Estigui’ prueba para esti na sinangan:</p>
<p>‘Un tåotåo tumånum; ya i ottru kumo’ku’.’</p>
<p>Hu na’fanhånåo hamyu para en ke’ku’ atyu i ti finacho’chu’-miyu.</p>
<p>Ottru siha chumo’gui i che’chu’, ya mañåonåo hamyu manmapåtti gi kine’ku’.</p>
<p>Meggai na Samaritånu ginin atyu na songsung manmanhonggi nu Guiya ginin i testimoñun esti na palåo’an:</p>
<p>“Ha sangåni yu’ todu i hagas bidå-hu.”</p>
<p>Put lusuttimu, anai manmåttu i Samaritånu giya Guiya, mafaisin Gui’ para u lásaga un råtu giya siha. Pues sumåga guennåo dos dihas, ya ginin i fino’-ña meggai manmanhonggi.</p>
<p>Masangåni i palåo’an:</p>
<p>“I hinenggin-måmi esta ti ha dipependi gi istoriå-mu.</p>
<p>Hami mismu in hinguk, ya in tingu’ na Guiya magåhit esti i Satbadot i tanu’.”</p>
<p>I Ibangheliun i Saina.</p>
<p>Shorter Form</p>
<p>IBANGHELIU                                                                      Jn 4: 5-15, 19b-26, 39a, 40-42</p>
<p>(Todus)           U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Asaina, magåhit na Hågu i nana’librin i tanu’;</p>
<p>Nå’i yu’ ni lala’la’ na hånum, ya ni ngai’an nai hu må’hu ta’lu.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Måttu Gui’ gi un Samaritånu na songsung ni mafa’nana’an ‘Sychar’ gi fi’un atyu na sulåt tånu’ ni ha nå’i si Jacob i lahi-ña as Jose.  Iståba guennåo i tipu’ Jacob, ya put i nina’yayas si Jesus ni biahi-ña, matå’chung på’pa’ gi fi’un i tipu’.</p>
<p>Kåsi ennåo i alas dossi gi talu’åni.</p>
<p>Måttu guini un palåo’an Samaritånu para u fanlupuk hånum, ya ilek-ña si Jesus nu guiya, “Na’gimin Yu’ fan.”  ( Esta manhånåo i mandisipulu-ña para i sengsung para u fanmamåhan mantension-ñiha.)</p>
<p>Manoppi i palåo’an Samaritånu, “Hågu Hudihos Håo, ya guåhu Samaritånu, håfa na para Un fafaisin yu’ para bai hu na’gimin Håo?” (Ha hassu na i ManHudihos masuhåhayi i Samaritånu.)</p>
<p>Manoppi si Jesus,</p>
<p>“I mohun ya un tungu’ håfa nina’i’i-ña si Yu’us,</p>
<p>yan håyi esti i fumafaisin håo para u gimin,</p>
<p>inlugåt di hågu siempri Guiya</p>
<p>numå’i håo ni lala’la’ na hånum.”</p>
<p>Manoppi i palåo’an,</p>
<p>“Siñot, ni båtdi Håo tåya’ ya tåddung esti na tupu’.</p>
<p>Månu nai para Un chuli’ esti i lala’la’ na hånum?</p>
<p>Siguru yu’ na ti Un popo’lu na takkilo’ña Håo ki i tatan-måmi as Jacob,</p>
<p>ni numa’i ham ni esti na tupu’, ya gumimin guini yan i famagu’on-ña yan i ga’-ñiha siha?”</p>
<p>Manoppi si Jesus:</p>
<p>“Todu i manggimin guini na hånum</p>
<p>u fanmå’hu ha’ ta’lu.</p>
<p>Låo todu i manggimin ni hanum ni para bai Hu nå’i ni ngai’an nai u fanmå’hu;</p>
<p>i hanum ni para bai Hu nå’i u fama’be’bu’ gi sanhalom-ña,</p>
<p>pepetchåo hulu’ para u fannå’i taihinekkuk na lina’la’.”</p>
<p>Ilek-ña i palåo’an nu Guiya,</p>
<p>“Siñot, nå’i yu’ ni ennåo na hånum ya ti bai hu må’hu ta’lu,</p>
<p>ya båsta yu’ måttu guini para bai hu fanlupuk.”</p>
<p>Manoppi i palåo’an,</p>
<p>“Siñot, fa’na’an prufeta Håo. Estigui’ na oksu’ nai manmanadora as Yu’us i taotåo siha, låo</p>
<p>hamyu na taotågui ilik-mimiyu na iya Hirusalen nai debi i taotåo siha nai u ma’adora si    Yu’us.”</p>
<p>Sinangåni gui’ as Jesus,</p>
<p>“Palåo’an, honggi Yu’, na mamamaila’ i ora anai siempri en adora i Tata, ti guini na oksu’</p>
<p>osino iya Hirusalen. Manmanadodora hamyu una kosa ni ti en kemprendi,</p>
<p>låo hami in kemprendi håfa in adodora; sa’ ginin i ManHudihos nai para u fåttu i satbasion.</p>
<p>Ya mamamaila’ i ora, ni esta gaigi på’gu, anai atyu siha i manmanadodora ni dinanchi</p>
<p>u ma’adora i Tata gi Espiritu yan minagåhit. Intonsis, ennåo siha ni manmanadodora taiguini,</p>
<p>maninispipiha ni Tata. Si Yu’us Espiritu Gui’, ya atyu siha i umadodora Gui’</p>
<p>debidi u ma’adora Gui’, gi Espiritu yan gi minagåhit.”</p>
<p>Ilek-ña i palåo’an nu Guiya:</p>
<p>“Hu tungu’ na guaha mamamaila’ Misihas. (Esti na palåbra kumeke’ilekña Guiya ni</p>
<p>Ma’olius.) Yanggin måttu, Guiya u sangåni hit todu.”</p>
<p>Manoppi si Jesus,</p>
<p>“Guåhu ni kumuentutusi håo, Guåhu Gui’.”</p>
<p>Meggai na Samaritånu ginin atyu na songsung manmanhonggi nu Guiya.</p>
<p>Put lusuttimu, anai manmåttu i Samaritånu giya Guiya, mafaisin Gui’ para u lásaga un råtu giya siha. Pues sumåga guennåo dos dihas, ya ginin i fino’-ña meggai manmanhonggi.</p>
<p>Masangåni i palåo’an:</p>
<p>“I hinenggin-måmi esta ti ha dipependi gi istoriå-mu.</p>
<p>Hami mismu in hinguk, ya in tingu’ na Guiya magåhit esti i Satbadot i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN KUARESMA</h1>
        <p><strong>Date:</strong> March 3, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-7/<p>
        <p>A</p>
<p>FINENE’NA NA TINAITAI                                                                          Gn 12, 1-4a</p>
<p>Un tinaitai ginin i Lepblun Genesis</p>
<p>Ilek-ña iSainaas Abram:</p>
<p>“Huyung ya un hånåo ginin i tanu’ i mamparintes-mu yan ginin i gima’ tatå-mu para guatu gi un tånu’ ni para bai Hu fa’nu’i håo.  Bai Hu na’huyung ginin hagu un dångkulu na nasion, ya bai Hu bendisi håo; bai Hu na’takkilu’ i na’ån-mu kosa ki siña u fanetcha bendision.  Bai Hu bendisi atyu siha i bumendisi håo, bai Hu matdisi atyu siha i mumatdisi håo.  Todu i kumunidåt i tanu’ u masodda’ i bendision giya hågu.”</p>
<p>Må’pus si Abram taimanu i tinago’-ña iSainanu guiya.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5. 18-19. 20. 22</p>
<p>R.  (22)  ASAINA, NA’FÅTTU I MINA’ASE’-MU GIYA HAMI,</p>
<p>YÅ KI MANMANANGOKKU HAM GIYA HÅGU.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                             2 Tm 1, 8b-10</p>
<p>Un tinaitai ginin i sigundu na Kattan San Pablo para si Timothy</p>
<p>Mangginifli’e’-hu:</p>
<p>Kåtga i pattem-mu pinadesi put i Maolik na Nutisia, sa’ ninana’i håo as Yu’us minetgut</p>
<p>put esti.</p>
<p>Esta Ha såtba hit yan Ha ågang hit para tåotåo-ña, åhi’, ti put i guaha bidå-ta, låo put i minalago’-ña yan i grasiå-ña.  Ha nå’i hit ni esti na gråsia put i Kristo Jesus åntis di i tutuhun i tiempu, låo på’gu esta manmasangåni hit put i finattun i Satbadot-ta i Kristo Jesus. Esta Ha na’påra i nina’siñan i finatai yan Ha na’matungu’ ginin i ibangheliu i taihinekkuk na lina’la’.</p>
<p>I finu’ i Saina.</p>
<p>IBANGHELIU                                                                                               Mt 17, 1-9</p>
<p>(Todus)          U matuna Håo, Asaina Jesukristo, Rai i taihinekkuk na gloria!</p>
<p>(Tetcha)          Mahunguk i bos i Tata ginin i ma’lak na mapagåhis:</p>
<p>Guiya esti i Hu guaiya na Lahi-hu, ekkunguk Gui’.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha konni’ si Jesus si Pedro, yan i dos chume’lu as Juan yan Santiago, hulu’ gi un takkilu’ na oksu’ sabåna mañisiha ha’ na maisa.  Mientras ma’a’atan Gui’, matulaika figurå-ña: muma’lak i matå-ña taiguihi i atdao, ya umå’paka’ i magagu-ña kalang kåndit.  Dispues, i tres na mandisipulu mali’i’ si Moises yan Elias manguekuentus yan si Jesus.  Intonsis kumuentus si Pedro ya ilek-ña as Jesus, “Asaina, mansuetti sa’ manggaigi hit guini; yanggin malagu’ Håo, bai hu fanhåtsa tres na palapåla guini, unu para Hågu, unu para si Moises, yan unu para si Elias.”  Mientras kumuekuentus, mantinampi siha ni un låmlam na mapagåhis ya un bos ginin i mapagåhis ilek-ña: “Guiya esti i Hu gufli’i’ na Lahi-hu, i muna’mamaguf Yu’–ekkunguk Gui’!”  Anai mahunguk i bos ni mandisipulu nina’fansen ma’å’ñåo siha ya manoppup påpa’ gi edda’. Malak guatu si Jesus giya siha ya mampinatcha.  Ilek-ña, “Fangahulu’, Cha’-miyu fanma’å’a’ñåo!” Pues anai manalakhilu’ tåya’ ottru lini’i’-ñiha fuera di si Jesus.</p>
<p>Anai manotutunuk ginin i eksu’ sabåna maninetdin siha as Jesus, “Cha’-miyu fane’e’sangani ni håyi put esti i lini’i’-miyu asta ki mana’lå’la’ ta’lu i Lahin i Taotåo ginin i finatai.”</p>
<p>I Ibangheliun I Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> February 24, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma-7/<p>
        <p>A</p>
<p>FINENE’NA NA TINAITAI                                                                         Gn 2, 7-9; 3, 1-7</p>
<p>Un tinaitai ginin i Lepblun Genesis</p>
<p>Intonsis iSainaas Yu’us Ha chuli’ dididi’ odda’ ginin i tanu’ ya Ha fotma i taotåo ginin ennao; Ha hagungi ni mannåna’i lina’la’ na hinagung hålum gi gui’eng-ña ya ha tutuhun i taotåo lumå’la’.</p>
<p>Pues iSainaas Yu’us Ha tånum un hatdin giya Edén, gi sanhaya, ya Ha po’lu guihi i taotåo ni Ha fa’tinas.  Ha na’fandokku’ todu klåsin mambunitu na trongku guennåo ya manmanokcha’ manmåolik na fruta.  Gi talu’ gi hatdin tumatachu i trongku ni mannåna’i lina’la’ yan i trongku ni mannåna’i tiningu’ håfa måolik yan håfa båba.</p>
<p>I kulepbla i mås menhålum gi ga’ga’ siha ni Ha fa’tinas iSainaas Yu’us.  I kulepbla ha faisin i palåo’an, “Kåo magåhit na mansinangåni hamyu as Yu’us na ti siña en kannu’ i fruta ginin ni unu na trongku gi hatdin?  Manoppi i palåo’an, “Siña ha’ in kannu’ i fruta ginin maseha månu na trongku gi hatdin, fuera di i trongku gi talu’.  Ha sangåni ham si Yu’us na cha’-måmi kumåkannu’ i frutan atyu na trongku ni sikera para in patcha; yanggin in che’gui esti, siempri måtai ham.”  Manoppi i kulepbla, “Ti magåhit ennåo; ti para en matai.  Ha sångan si Yu’us ennåo sa’ Ha tungu’ na yanggin en kannu’ ennåo, siempri parehu hamyu yan si Yu’us en tingu’ håfa måolik yan håfa båba.  I palåo’an ha li’i’ na bunitu i trongku yan måolik para makånnu’ i tinekchå’-ña, ya ilek-ña na måolik yanggin tumomtum gui’.  Intonsis ha tifi’ dididi’ fruta ya ha kånnu’.  Dispues ha nå’i dididi’ i asaguå-ña, ya guiya lokkui’ ha kånnu’.  Gigun ha’ makånnu’, mababa matan-ñiha ya marialisa na kesnuda siha; pues måmfuk i dos hagun figus ya matåmpi siha.</p>
<p>I finu’ i Saina.</p>
<p>INEPPIN I SÅTMU                                                   Ps 51, 3-4., 5-6, 12-13, 14, 17</p>
<p>R. (3) GAI MA’ASI’ NU HAMI, O ASAINA, SA’ MANISÅO HAM.</p>
<p>Gai ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu;</p>
<p>na’gåsgas yu’ ginin i linachi-hu.</p>
<p>INEPPI…..</p>
<p>Sa’ hu tungu’ i baban bidå-hu;</p>
<p>todu i tiempu gagaigi i isåo-hu gi me’nå-hu.</p>
<p>Kontra Hågu ha’ hu isagui;</p>
<p>hu cho’gui gi me’nå-mu atyu i Un po’lu na tailayi.</p>
<p>INEPPI…..</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Asaina, baba i labios-su;</p>
<p>i pachot-tu u pruklåma i matunå-mu.</p>
<p>INEPPI…..</p>
<p>SIGUNDU NA TINAITAI                                                                 Rom 5, 12-19</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ginin un låhi na måttu i isao gi tanu’, ya i isåo-ña ha na’fåttu i finatai. Put esti na machalapun i finatai gi todu i taotåo siha sa’ put todu manisao. Esta guaha isao gi tanu’ åntis di u mana’huyung i Lai; låo anai tåya’ lai tåya’ isao ma’apunta påpa’. Låo desdi i tiempun Adan asta i tiempun Moises manhåli’ i isao gi todu i taotåo siha, achukka’ atyu siha na tåotåo i ti manisao parehu yan si Adan anai ti ha osgi i tinagu’ Yu’us.</p>
<p>Si Adan figuran atyu i para u fåttu. Låo ti parehu i dos, sa’ i geftåo na rigålun Yu’us ti parehu yan i isao Adan. Hunggan magåhit na bula manmåtai na tåotåo put i isao atyu na låhi. Låo mås takkilu’ i gråsian Yu’us, yan i geftåo na rigalu-ña para i lahyan na tåotåo ginin i grasian atyu na låhi, era si Jesukristo. Ya guaha difirensia ginin i rigålun Yu’us yan i isao atyu na låhi. Dispues di atyu na isao, måttu i sintensian “Hunggan Umisåo”; låo dispues di meggai na isao, måttu i ti mamiresi na rigålun “Åhi’ Ti Umisåo!” Hunggan magåhit na ginin i isao un tåotåo ha tutuhun manmånda i finatai sa’ put atyu na tåotåo. Låo kuåntu mås tinakkilo’-ña i risuttan i bidan atyu na tåotåo, era si Jesukristo! Todu i rumisibi i abundånsia na rigålun Yu’us yan i mana’fanunas gi me’nan Yu’us u fanmanggubetna gi lina’la’ i Kristo.  Pues put ennåo na taimanu ha’ na put atyu na isao kumundena todu i taotåo, pues gi taiguennåo ha’ lokkui’ na ginin che’chu’ atyu i tinas na tåotåo muna’fanlibri todu i taotåo ya mannina’i siha lina’la’. Yan taimanu ha’ na todu tåotåo nina’fanisåo ginin i ti manosgin un tåotåo, pues taiguennåo ha’ lokkui’ siempri mana’fanunas siha gi me’nan Yu’us ginin i ubidentin un låhi.</p>
<p>I finu’ i Saina.</p>
<p>SECOND READING:                                                            Ro 5: 12, 17-19</p>
<p>Shorter Form</p>
<p>SIGUNDU NA TINAITAI</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ginin un låhi na måttu i isao gi tanu’, ya i isåo-ña ha na’fåttu i finatai. Put esti na machalapun i finatai gi todu i taotåo siha sa’ put todu manisao.</p>
<p>Hunggan magåhit na ginin i isao un tåotåo ha tutuhun manmånda i finatai sa’ put atyu na tåotåo. Låo kuåntu mås tinakkilo’-ña i risuttan i bidan tyu na tåotåo, era si Jesukristo! Todu i rumisibi i abundånsia na rigålun Yu’us yan i mana’fanunas gi me’nan Yu’us u fanmanggubetna gi lina’la’ i Kristo.  Pues put ennåo na taimanu ha’ na put atyu na isao kumundena todu i taotåo, puesgi taiguennåo ha’ lokkui’ na ginin che’chu’ atyu i tinas na tåotåo muna’fanlibri todu i taotåo ya mannina’i siha lina’la’. Yan taimanu ha’ na todu tåotåo nina’fanisåo ginin i ti manosgin un tåotåo, pues taiguennåo ha’ lokkui’ siempri mana’fanunas siha gi me’nan Yu’us ginin i ubidentin un låhi.</p>
<p>I finu’ i Saina.</p>
<p>IBANGHELIU                                                                                               Mt 4, 1-11</p>
<p>R.  (Todus)     Umatuna Håo, Asaina Jesukristo, Rai i taihinekkuk na gloria!</p>
<p>V.  (Tetcha)    Ti ginin i pån ha’ na låla’la’ i taotåo</p>
<p>sino ki ginin kada finihu’ ni humuhuyung ginin i pachut Yu’us.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Guihi na tiempu i Espiritu Ha konni’ si Jesus guatu gi halum tånu’ para u tinenta ni aniti. Dispues di kuarenta dihas yan puengi guennao sin nengkánnu’ ñålang Gui’.  Måttu i aniti ya ilek-ña nu Guiya, “Yanggin magåhit na Lahin Yu’us Håo, tågu’ esti siha na åtchu’ ya u fanmama’pan”, Manoppi si Jesus, “Ilek-ña i eskritura:  ‘Ti pån ha’ siña muna’lå’la’ i taotåo, låo todu sinangan ni humuyung ginin i pachut Yu’us.’ “</p>
<p>Intonsis i aniti ha konni’ si Jesus guatu gi Santus na Siudå, ya pine’lu Gui’ gi mås takkilu’ na puntan i Templu, ya ilek-ña nu Guiya. “Yanggin magåhit na Lahin Yu’us Håo, yuti’ Håo påpa’; sa’ ilek-ña i eskritura:  ‘Si Yu’us Ha otdin i mananghet-ña put Hågu:  Siha un chinahlåo ni kannai-ñiha, kosa ki mungnga na u matompu’ i addeng-mu kontra i atchu’.’ “</p>
<p>Manoppi si Jesus, “Ilek-ña lokkui’ i eskritura:</p>
<p>‘Cha’-mu tetenta i Saina i Yi’os-mu.’ “</p>
<p>Dispues kinenni’ si Jesus ni aniti hulu’ gi takkilu’ na oksu’ ya fina’nu’i Gui’ ni todu i rainun i tanu’ yan i mina’lak-ñiha. Ilek-ña i aniti, “Todu esti siha bai hu nå’i Håo yanggin dumimu Håo påpa’ ya Un adora yu’.”</p>
<p>Manoppi si Jesus, “Suha, Satanås!  Ilek-ña i eskritura:</p>
<p>‘Adora i Saina i Yi’os-mu</p>
<p>yan Guiya ha’ na maisa un setbi!’ “</p>
<p>Pues nai diningu Gui’ ni aniti; ya manmåttu i manånghit siha para u ma’ayuda si Jesus.</p>
<p>I Ibangheliun i Saina.</p>

        </section>
        <hr>
        
        <section>
        <h1>VII DAMENGGU GI UTDINÅRIU NA TIEMPU</h1>
        <p><strong>Date:</strong> February 17, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vii-damenggu-gi-utdinariu-na-tiempu-2-2/<p>
        <p>A</p>
<p>FINENE’NA NA TINAITAI                                                              Lev 19. 1-2. 17-18</p>
<p>Un tinaitai ginin i Lepblun ‘Levitico’</p>
<p>Ilek-ña iSainaas Moises, “Kuentusi interu i kumunidån Israilitas ya un sangåni siha:  Na’fañåntus hamyu, sa’ Guåhu iSaina, i Yi’us-miyu, såntus Yu’.</p>
<p>“Cha’-miyu pepe’lu gi kurason-miyu chinatli’i’ kontra i che’lun-miyu.  Maseha debidi en lalåtdi i prohimun-miyu, cha’-miyu nina’fani’isåo put siha.  Cha’-miyu bebengga yan cha’-miyu fanmamaguf gi chinatli’i’-miyu ni achataotåo-miyu.  Guaiya i prohimun-miyu taiguihi i en guaiya hamyu mismu.  Guåhu iSaina.”</p>
<p>I finu’ i Saina.</p>
<p>INEPPIN I SÅTMU                                                   Ps 103, 1-2. 3-4. 8. 10. 12-13</p>
<p>R.     I SAINA KARIÑOSU YAN YO’ASI’.</p>
<p>Anti-hu, tuna iSaina;</p>
<p>interu i tataotåo-hu, bendisi i santus na na’ån-ña.</p>
<p>Anti-hu, tuna iSaina;</p>
<p>cha’-mu maleleffa ni todu i minaolek-ña.</p>
<p>INEPPI…</p>
<p>Ha asisi’i’ todu i isåo-mu,</p>
<p>Ha na’hohomlu’ todu i chetnot-mu.</p>
<p>Ha na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI…</p>
<p>Yo’asi’ yan su’åbi iSaina,</p>
<p>ti chaddik lalålu’, misin Gui’ mina’åsi’.</p>
<p>Ti Ha dimåmanda håfa ha miresi i isåo-ta,</p>
<p>patsino Ha kokopbla håfa apås-ña i bidå-ta.</p>
<p>INEPPI…</p>
<p>Taimanu ha’ chinago’ña desdi i sanhaya asta i sanlagu,</p>
<p>taiguennåo ha’ chinago’ña nai Ha popo’lu i isåo-ta.</p>
<p>Taimanu ha’ na kariñosu i tata ni famagu’on-ña,</p>
<p>taiguennåo ha’ iSainakariñosu ni mamfiet nu Guiya.</p>
<p>INEPPI…</p>
<p>SIGUNDU NA TINAITAI                                                                 1 Cor. 3. 16-23</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Hunggan, en tingu’ ha’ na templun Yu’us hamyu ya sumåsaga i Espiritun Yu’us giya hamyu!  Put ennåo na håyi dumistrosa i templun Yu’us, siempri si Yu’us u dinistrosa gui’. Såntus i templun Yu’us, ya hamyu era ennao i templon-ña.</p>
<p>Mungnga na u guaha fuma’baban maisa gui’. Yanggin guaha giya hamyu umå’aluk na tomtum gui’ gi kosas esti na tånu’, debidi u fama’un tontu, kosa ki siña gui’ humuyung magåhit na tomtum.  Atyu i kumunsidedera tinemtum guini gi tanu’, babarihas ha’ ennao gi me’nan Yu’us. Taimanu ha’ ilekña i eskritura:  “Si Yu’us, Ha lålasu i manomtum ginin i mismu minalåti’-ñiha”; ottru sinangan gi eskritura ilek-ña:  “I Saina, Ha tungu’ ha’ na manaibali i hinassun i manomtum.” Put ennao na mungnga na u guaha bumanidosu put håfa siña ha cho’gui i taotåo. Gi minagåhit, iyun-miyu interu i kosas siha:  si Pablo si Apollos yan si Pedro; esti na tånu’, i lina’la’ yan i finatai, i prisenti yan i mamamaila’ na tiempu– todu esti siha iyun-miyu, ya hamyu iyun i Kristo, ya i Kristo iyun Yu’us.</p>
<p>I finu’ i Saina</p>
<p>IBANGHELIU                                                                                   Mt 5. 38-48</p>
<p>ÅLELUIA     (1 Jn 2.5)</p>
<p>R.  Åleluia.    HÅYI KUMUKUMPLI I FINU’ I KRISTO,</p>
<p>LUMÅ’LA HIHUT GI GUINAIYAN YU’US.</p>
<p>R.  Åleluia.</p>
<p>Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:</p>
<p>“En hinguk na masångan, ‘Un åttaduk put ottru åttaduk, yan un nifin put ottru nifin.’  Låo Guåhu på’gu Hu sangåni hamyu; cha’-miyu bebengga ni håyi ni umisagui hamyu.  Yanggin mapatmåda i agapa’ na fasu-mu, po’lu ya u patmåda i akaggui lokkui’.  Yanggin makotti håo put i chininå-mu, nå’i gui’ lokkui’ ni saku-mu.  Yanggin guaha sindålun i inimigu umafuetsa håo para un katgåyi gui’ una miya ni katgån-ña chuli’i gui’ una miya mås.  Yanggin guaha gumågåo håo una kosa, nå’i gui’; yanggin guaha u mayao håo, na’ayao gui’.”</p>
<p>“En hinguk na masångan, ‘Gefli’i’ i amigun-miyu, yan chatli’i’ i inimigun-miyu siha.’ Låo Guåhu på’gu Hu sangåni hamyu, gefli’i’ i inimigun-miyu, tayuyuti atyu siha i mumattrårata hamyu, kosa ki en famfamagu’un i Tatan-miyu gi langit.  Sa’ Ha na’fani’ina i atdåo-ña parehu ha’ gi mambåba yan gi manmåolik na tåotåo, yan Ha na’hanånagui uchan parehu ha’ i manmåolik che’chu’-ñiñiha yan i mambåba.  Sa’ håfa na un nanangga na un inapåsi as Yu’us, yanggin un guaiya atyu siha na tåotåo i gumuaiya håo?   Kun todu i manmangongopbla kuntribusion macho’cho’gui ennao.  Ada na’manman i bidå-mu yanggin un kuentusi i amigu-mu?  Na ti kuntodu atyu siha i ti manmanhonggi as Yu’us chumocho’gui ennao?   Debidi en fanachátunas yan si Tatan-miyu ni gaigi gi langit.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 10, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-7/<p>
        <p>FINENE’NA NA TINAITAI                                                              Sir 15, 15-20</p>
<p>Un tinaitai ginin i Lepblun Sirach</p>
<p>Yanggin malagu’ håo, siña un kumpli i tinagu’ Yu’us siha;</p>
<p>fiet håo yanggin un cho’gui i minalago’-ña.</p>
<p>Maplånta gi me’nå-mu guåfi yan hånum;</p>
<p>istira mo’na i kanai-mu, maseha håfa un atyik.</p>
<p>Lina’la’ yan finatai gaigi gi me’nan i taotåo,</p>
<p>maseha håfa ha atyik siempri manå’i gui’.</p>
<p>Misin i tinemtum iSaina;</p>
<p>metgut Gui’ gi fuetsa, yan Ha lili’i’ todu.</p>
<p>I matan Yu’us Ha lili’i’ todu i fina’tinås-ña;</p>
<p>Ha kumprendi todu i che’chu’ tåotåo.</p>
<p>Tåya’ tåotåo Ha tåtagu’ para u isåo,</p>
<p>ni unu Ha nåna’i fuetsa para u fandagi.</p>
<p>I finu’ i Saina.</p>
<p>INEPPIN I SÅTMU                                                               Ps 119, 1-2. 4-5. 17-18. 33-34</p>
<p>R.   MANMAGUF ATYU SIHA I DUMALALALAKI I TINAGU’ I SAINA!</p>
<p>Manmaguf atyu siha i ti siña manma’achåka i lina’la’-ñiha,</p>
<p>ni manmamomokkat gi finanå’guin iSaina.</p>
<p>﻿Manmaguf atyu siha i kumukumpli i tinago’-ña,</p>
<p>atyu siha i umispipiha iSainayan todu i kurason-ñiha.</p>
<p>INEPPI…</p>
<p>Un månda siha na u makumpli kabålis</p>
<p>todu i tinago’-mu.</p>
<p>Puedi u fitmi i pinikåt-tu</p>
<p>gi makumplin i minalago’-mu!</p>
<p>INEPPI…</p>
<p>Na’måolik Håo ni tentago’-mu kosa ki siña yu’ lå’la’</p>
<p>ya bai hu kumpli i fino’-mu siha.</p>
<p>Baba i matå-hu kosa ki siña hu kunsidera</p>
<p>i na’manman na finana’guem-mu.</p>
<p>INEPPI…</p>
<p>Asaina, fanå’gui yu’ håfa kumeke’ilekña i tinago’-mu;</p>
<p>kosa ki siña hu kumpli kabålis.</p>
<p>Nå’i yu’ kinimprendi ya bai hu kumpli i tinago’-mu,</p>
<p>ya bai hu cho’gui yan todu i kurason-hu.</p>
<p>INEPPI…</p>
<p>SIGUNDU NA TINAITAI                                                                 1 Cor 2, 6-10</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:  Sinimbåtgu, hu pruklålama un tomtum na minsåhi para atyu siha na tåotåo i mano’a gi ispirituhåt.  Låo, ti i tinemtum ni iyun esti na tånu’ osino i fuetsa ni gumubebetna esti na tånu’–fuetsa ni manmalilingu fuetsan-ñiha. I sikretu na tinemtum Yu’us esti i hu pruklålama, ni i ti matungu’ ni taotåo siha, låo esta Ha atyik esti si Yu’us åntis di u mafa’tinas i tanu’ para u nå’i hit gloria. Tåya’ gi manmå’gas esti na tånu’ tumungu’ put esti na tinemtum. Ti u maklåba mohun i Sainan i gloria yanggin matungu’ put esti.  Låo taimanu ha’ na ilek-ña i eskritura:</p>
<p>Håfa tåya’ nai mali’i’ pat mahunguk,</p>
<p>håfa tåya’ sumuspetcha na u masusedi,</p>
<p>esti mismu Ha pripåra si Yu’us</p>
<p>para atyu siha i gumufli’i’ Gui’.</p>
<p>Låo put ginin hita Ha na’fanmanungu’ si Yu’us ni sikretu ginin i Espiritu-ña. Ha bubuska todu i Espiritu, kuntodu i manåna’na’ gi yahålulum na minalagu’ Yu’us.</p>
<p>I finu’ i Saina.</p>
<p>IBANGHELIU                                                                                   Mt 5. 17-37</p>
<p>ÅLELUIA</p>
<p>R.  Åleluia   U MATUNA HÅO, TÅTA, SAINAN I LANGIT YAN I TANU’;</p>
<p>UN NA’MATUNGU’ NI MANDIKIKI’ I MISTERIUN I RAINU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:  “Cha’-miyu umå’aluk na måttu yu’ para bai Hu tulaika i Lai Moises yan i fina’nå’guin i mamprufeta. Ti ennao na måttu yu’. Måttu yu’ para bai Hu kumpli i Lai.  Ha hassu esti!  Åmen, mientras ki guaguaha långit yan tånu’, ti u matulaika ni sikera i mås dichiching pat i mås dikiki’ na puntu gi Lai–asta i uttimun i tanu’.  Put esti na rason, na håyi ti umosgi maseha i mås yapåpapa’ na tinagu’ pat mama’nå’gui ottru na tåotåo na mungnga manosgi, guiya u mås takpapa’ gi Rainun i langit.  Låo håyi ha’ ni umosgi i Lai, pat mama’nå’gui ottru na debidi u fanosgi, guiya u takkilu’ gi Rainun i langit. Pues Guåhu mismu Hu sangångani hamyu, na ti siña hamyu manhålum gi Rainun i langit solu mås mamfiet hamyu kumumpli i minalagu’ Yu’us ki i manma’estrun i Lai siha pat i MamFarisehu.</p>
<p>“Gi manmaloffan siha na tiempu en hinguk manmasangåni siha i taotåo, ‘Cha’-miyu fanmamumunu’; håyi mamunu’ u makonni’ guatu gi me’nan i hues.’  Låo Guåhu Hu sangångani hamyu på’gu; na håyi lalålu’ ni i che’lu-ña u makonni’ guatu gi me’nan i hues; håyi sumangåni i che’lu-ña na ‘taiminaolik’ gui’ u makonni’ guatu gi me’nan i Konsiliu; håyi sumångani i che’lu-ña na ‘taibali’ gui’ u gaigi gi piniligru na u falak sasalåguan.  Pues yanggin para un ufresi i nina’i-mu as Yu’us gi hilu’ i attat ya guennåo mismu na mumentu nai un hassu na guaha ti umakumprendin-miyu, sotta guennåo i nina’i-mu gi me’nan i attat ya hånåo ya en áfa’måolik nåya yan i che’lu-mu; dispues nai un ta’lu tåtti ya un ufresi si Yu’us ni nina’i-mu.  Yanggin guaha tåotåo nina’ma’ågang håo para un makotti, na’måolik håo nu guiya mientras guaguaha tiempu, åntis di en fattu na dos gi kotti; sa’ yanggin gaigi hamyu esta guennåo siempri inintrega håo guatu gi hues, ya i hues un inintrega guatu gi pulisia ya un mapresu.  Åmen, ya magåhit na siempri sumåga håo guennåo asta ki un apåsi todu i muttåm-mu.</p>
<p>“En hinguk masångan, ‘Cha’-miyu fanadutteteriu’.  Låo på’gu bai Hu sangåni hamyu na;  håyi ha’ umatan ya ha malagu’i un palåo’an esta umadutteriu gui’ gi kurason-ña.  Pues yanggin i agapa’ na atadok-mu muna’i’isao håo, laknus ya un yuti’!  Sa’ måolekña na u gai fatta tataotåo-mu ki un mayoggua kabålis giya sasalåguan.  Yanggin i agapa’ na kanai-mu muna’i’isao håo, utut ya un yuti’. Sa’ måolekña na u fåtta un påtti gi tataotåo-mu ki un mayoggua kabålis giya sasalåguan.</p>
<p>“Masångan lokkui’ na, ‘Håyi ha’ i dumibutsia i asaguå-ña debidi u tugi’ påpa’ put i dibutsiu ya u nå’i i asaguå-ña palåo’an.’  Låo Guåhu på’gu Hu sangångani hamyu na: yanggin ti mama’bababa i palåo’an ya dinibutsia gui’ ni asaguå-ña ya siakåsu na umassagua ta’lu i palåo’an, pues i lahi umisåo sa’ ha na’adutteriu i asaguå-ña; ya kuntodu i lahi ni inasagua gui’ umadutteriu lokkui’.</p>
<p>“En hinguk ta’lu na manmasangåni i taotåo siha gi manmaloffan na tiempu na, ‘Cha’-miyu chumocho’gui fåtsu na hinila låo che’gui håfa en prumeti na cho’chu’ para i Saina.’ Låo Guåhu på’gu Hu sangåni hamyu: cha’-miyu fanmanhuhula yanggin manmama’prumesa hamyu; cha’-miyu i’isa i langit yanggin manmanhula hamyu, sa’ tronun Yu’us ennåo; osino i tanu’, sa’ ennåo i eddas ni Ha na’diskånsa i adeng-ña; osino iya Hirusalen, sa’ iyun i manakkilu’ na Rai ennåo na siudå. Cha’-miyu ni sikera i’isa i ilun-miyu yanggin manmanhula hamyu, sa’ manai nina’siña hamyu para en na’åttilung pat en na’chungi’ un gaputulu.  Inlugåt, sångan ‘Hunggan’ yanggin ‘Hunggan’ yan ‘Åhi” yanggin ‘Åhi”–ottru siha ni para en sangan måfattu ginin Atyu i Tailayi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGU GI UTDINÅRIU NA TIEMPU</h1>
        <p><strong>Date:</strong> January 27, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                              Zep 2, 3; 3, 12-13</p>
<p>Un tinaitai ginin i Lepblun i Prufeta as Zephaniah</p>
<p>Ispiha iSaina, hamyu ni manhumitdi gi tanu’,</p>
<p>ni kumukumpli i tinago’-ña siha;</p>
<p>Ispiha i hustisia, ispiha i hinimitdi;</p>
<p>siña ha’ mana’lihing håo</p>
<p>gi ha’ånin i linalålu’ iSaina.</p>
<p>Låo bai hu na’sopbla gi entalu’-miyu</p>
<p>un gurupun tåotåo ni manhumitdi yan manakpapa’,</p>
<p>Håyi para u fanlihing gi na’an iSaina:</p>
<p>i mansopbla siha na tåotåo Israhet.</p>
<p>Tåya’ tailayi u macho’gui</p>
<p>yan ti u fanmandagi;</p>
<p>Ya ti u masodda’ gi pachut-ñiha</p>
<p>mandåkun na hula’;</p>
<p>Para u mapåstu yan u mana’diskånsa i ga’-ñiha kinilu</p>
<p>ya tåya’ u faninistotba siha.</p>
<p>I finu’ i Saina.</p>
<p>INEPPIN I SÅTMU                                                               Ps 146, 6-7. 8-9. 9-10</p>
<p>R.  (Mt 5, 3)  MANDICHOSU I MAMOPBLIN HINALUM,</p>
<p>SA’ U IYUN-ÑIHA I RAINUN I LANGIT.</p>
<p>ISainatåya’ nai malingu hinenggen-ña,</p>
<p>Ha nåna’i hustisia i manmapetsisigi,</p>
<p>yan nengkannu’ para i manñålang.</p>
<p>ISainaHa sosotta i manmapreresu.</p>
<p>INEPPI…..</p>
<p>ISainamuna’fanmanlili’i’ i mambåtchit;</p>
<p>iSainaHa håhatsa hulu’ atyu siha i manetekkun påpa’.</p>
<p>ISainaHa guaiya i manunas;</p>
<p>iSainaHa prutetehi i manistrangheru.</p>
<p>INEPPI…..</p>
<p>Ha susteteni i manai saina yan i mambi’uda,</p>
<p>låo Ha kokontra i kinalamtin i manailayi.</p>
<p>ISainau fanggubetna para todu i tiempu,</p>
<p>i Yi’os-mu, Sion, para todu i hinerasion!   Åleluia!</p>
<p>INEPPI…..</p>
<p>SIGUNDU NA TINAITAI                                                                             1 Cor 1, 26-31</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Håfañe’lus, unu hamyu gi entalu’ atyu siha i manma’ågang.  Kunsidera i iståo nai manggaigi hamyu.  Ti meggai giya hamyu manomtum, taiguihi na klåsin tinemtum ni makunsidedera ni taotåo siha; ti meggai giya hamyu manmetgut gi kumunidå; yan siguru na ti meggai gi entri hamyu manakkilu’ manmafañågun-miyu.  Si Yu’us Ha atyik atyu siha i manmapopo’lu kumu manáibali para u na’fanmamåhlåo i manomtum; Ha atyik atyu siha i ti manmetgut para u na’fanmamåhlåo i manmetgut.  Ha atyik atyu siha i manakpapa’ manmafañågun-ñiha yan i manmadispreresia, atyu siha i manmakunsidedera na manáibali, para u fanrinibåha para tåya’ atyu siha i umå’aluk na mangguaha siha; kosa ki i taotåo ti siña bumanidosu gi me’nan Yu’us.  Guiya si Yu’us numa’i hamyu lina’la’ ginin as Jesukristo.  Si Yu’us Ha fa’tinemtom-ta si Jesukristo, i muna’fañåsantus hit, yan i muna’fanlilibri hit.  Guiya esti atyu i mismu i un sodda’ na matutugi’, “Sotta atyu i para u banidosu, ya u banidosu gi Saina.”</p>
<p>I finu’ i Saina.</p>
<p>IBANGHELIU                                                                                               Mt 5, 1-12a</p>
<p>ÅLELUIA    Mt 5, 12a</p>
<p>R.  Åleluia.      FANMAGUF, SA’ UN DÅNGKULUN PREMIU NUMANANGGA</p>
<p>HAMYU GI LANGIT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha li’i’ si Jesus i linahyan tåotåo, ya humånåo hulu’ gi eksu’ ya matå’chung påpa’.  Pues i mandisipulu lokkui’ manetnun gi uriyå-ña, ya Ha tutuhun fuma’nå’gui siha:</p>
<p>“Manmaguf atyu siha i mamopbli hinalum-ñiha:</p>
<p>u iyun-ñiha i Rainun i langit!</p>
<p>“Manmaguf atyu siha i mampininiti:</p>
<p>si Yu’us u fangkininsuela!</p>
<p>“Manmaguf atyu siha i manhumitdi:</p>
<p>siha u rinisibi i prumesan Yu’us!</p>
<p>“Manmaguf atyu siha i minalagu’ Yu’us mås takkilu’ para u macho’gui:</p>
<p>siempri nina’fanggof satisfetchu as Yu’us!</p>
<p>“Manmaguf atyu siha i manyo’asi’ ni ottru tåotåo:</p>
<p>si Yu’us u yo’asi’ nu siha!</p>
<p>“Manmaguf atyu siha i mansinsiyu kurason-ñiha:</p>
<p>siha u mali’i’ si Yu’us!</p>
<p>“Manmaguf atyu siha i muna’kekeguaha pås gi taotåo siha:</p>
<p>u faninagang as Yu’us famagu’on-ña!</p>
<p>“Manmaguf atyu siha i manmamadedesi put i machocho’gui i minalagu’ Yu’us:</p>
<p>u iyun-ñiha i Rainun i langit!</p>
<p>“Manmaguf hamyu yanggin manma’insutta pat manmapetsigi, pat manmasångan todu klåsin dinagi kontra hamyu sa’ put i mandisipulu-hu hamyu.  Fanmaguf sa’ un dångkulun premiu numanangga hamyu gi langit.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU￼</h1>
        <p><strong>Date:</strong> January 20, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                                          Is 8, 23-9, 3</p>
<p>Un tinaitai ginin i Lepblun i Prufeta as Isaias</p>
<p>Fine’na iSainaHa disonra i tanu’ Zebulun yan i tanu’ Napthtali;</p>
<p>låo put lusuttimu Ha onra i chalan gi kantun tåsi,</p>
<p>i tanu’ gi sanlagu na båndan Hotdån, i Distritun i ti Hudihos siha.</p>
<p>Tåya’ minaså’pit, i hinemhum mana’suha:</p>
<p>sa’ tåya’ trinisti anai åntis di på’gu guaguaha disgråsia.</p>
<p>I taotåo siha ni ginin manmamomokat gi hinemhum</p>
<p>esta mali’i’ un dångkulu na inina;</p>
<p>Gi hilu’ atyu siha i mañåsaga gi tanu’ hinemhum</p>
<p>esta manina påpa’ un kåndit.</p>
<p>Un chuli’i’ guatu giya siha abundånsia na minaguf</p>
<p>yan dångkulu na alegriha,</p>
<p>Sa’ manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin mana’apatti</p>
<p>ni sinakkin-ñiha.</p>
<p>Sa’ i yugu ni humohoñu’ siha,</p>
<p>i pingga gi apågan-ñiha,</p>
<p>Yan i bastun i ma’gas-ñiha</p>
<p>esta munhåyan Un yamak, taiguihi gi ha’ånin Midian.</p>
<p>I finu’ i Saina.</p>
<p>INEPPIN I SÅTMU                                                                           Ps 27, 1. 4. 13-14</p>
<p>R.  I SAINA I ININÅ-HU YAN SATBASION-HU.</p>
<p>ISainai kandet-tu yan satbasion-hu,</p>
<p>i håyi para bai hu ma’a’ñågui?</p>
<p>ISainafanlihing i lina’lå’-hu;</p>
<p>i håyi hu ma’a’ñågui.</p>
<p>INEPPI…..</p>
<p>Unu hu gågagåo iSaina;</p>
<p>esti hu aliligåo:</p>
<p>Para bai hu såga gi gima’ iSaina,</p>
<p>todu i ha’ånin i lina’lå’-hu,</p>
<p>Kosa ki siña hu atan i ginatbun iSaina</p>
<p>ya bai hu såga gi gima’ iSaina.</p>
<p>INEPPI…..</p>
<p>Låo hu honggi na siempri bai hu li’i’ i gineftåo iSaina</p>
<p>gi tanu’ i manlåla’la’.</p>
<p>Na’båtbaru håo ya un nangga iSaina;</p>
<p>na’metgut i kurason-mu, ya nangga iSaina.</p>
<p>INEPPI…..</p>
<p>SIGUNDU NA TINAITAI                                                                 1 Cor 1, 10-13. 17</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Ginin i åoturidåt i Saina-ta as Jesukristo hu gågagåo hamyu todu mañe’lu-hu, para en famparehu sinangan-miyu, ya mungnga na u guaha dinibidi gi entalu’-miyu.  Fandañña’ kumu unu, unu gi hanassu yan gi che’chu’.  Guaha tåotåo ginin i familian Chloe sumangåni yu’ klåru, mañe’lu-hu, na manatgumementu hamyu.  Maila’ ya bai hu sångan taiguini; kada unu giya hamyu ottru klåsi ha såsangan.  Unu ilelek-ña, “Si Pablo hu dalalalaki”; i ottru ilelek-ña, “Si Apollos hu dalalalaki”; i ottru ilelek-ña, “Si Pedro hu dalalalaki”; yan i ottru ilelek-ña, “I Kristo hu dalalalaki.”  Esta madibidi i Kristo put gurupu siha!  Ada måtai si Pablo gi kilu’us put hågu?  Kåo manmatakpångi hamyu kumu disipulun Pablo?  Ti Ha na’hånåo yu’ i Kristo put i para bai hu fanakpångi. Ha na’hånåo yu’ put i para bai hu kuentus put i Maolik na Nutisia, ya para bai hu kuentus sin bai hu usa manåddung na palåbra, kosa ki ti u inamut i fuetsan i finatai i Kristo gi kilu’us.</p>
<p>I finu’ i Saina.</p>
<p>IBANGHELIU                                                                                               Mt 4, 12-23.</p>
<p>ÅLELUIA     Mt 4, 23</p>
<p>R.  Åleluia.  SUMETMUN SI JESUS PUT I MAOLIK NA NUTISIAN I RAINU,</p>
<p>YA HA NA’FANHOMLU’ TODU SIHA I MANMALÅNGU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Anai Ha hunguk si Jesus na mapresu si Juan, må’pus malak Galileha. Ti sumåga giya Nasaret, låo humånåo ya sumåga Capernaum, un songsung gi fi’un i Hagoin Galileha, gi tanu’ Zebulun yan Naphtali. Ha cho’gui esti para u makumpli i sinangan i prufeta as Isaias:</p>
<p>“Tanu’ Zebulun, yan tanu’ Naphtali, Para i tasi na direksion, gi ottru båndan Hotdan, i       tanu’ i MamPagånu giya Galileha!</p>
<p>I taotåo ni manggaigi gi hinemhum u fanmanli’i’ un dångkulu na kåndit!  U faninina un ma’lak kåndit atyu siha na tåotåo i mañåsaga gi hemhum na tånu’ finatai! ”</p>
<p>Desdi ennåo na tiempu Ha tutuhun si Jesus sumetmun put i finana’guen-ña:  “Fanmañotsut ni isao-miyu, sa’ hihut esta i Rainun i langit!”</p>
<p>Anai mamomokkat si Jesus gi Hagoin Galileha, Ha li’i’ i dos chume’lu na talayeru, si Simon (ni ma’å’agang Pedro) yan i che’lu-ña as Andres ni tumalålaya gi hagoi.  Ilek-ña si Jesus nu siha, “Tattiyi Yu’ ya bai Hu fa’nå’gui hamyu manalåya tåotåo.”  Ya insigidas masotta i chinchulun-ñiha ya madalalaki Gui’.</p>
<p>Anai sigi mo’na Ha li’i’ ta’lu dos chume’lu, si Santiago yan Juan, i lalåhin Zebedee.  Maniståba yan si Zebedee, i tatan-ñiha, gi hilu’ i boti ma’arerekla i chinchulun-ñiha.  Ya insigidas masotta i boti yan si tatan-ñiha anai maninagang as Jesus ya madalalaki Gui’.</p>
<p>Ha liliku’i si Jesus todu iya Galileha, mama’nåna’gui gi sinagoga, sumesetmun put i Maolik na Nutisian i Rainu, ya Ha na’fanhomlu’ i taotåo siha ginin todu klåsin chetnut yan minalångu.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> January 11, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu-6/<p>
        <p>FINENE’NA NA TINAITAI     Is 49, 3. 5-6</p>
<p>Un tinaitai ginin i Lepblun i Prufeta as Isaias</p>
<p>Ilek-ña iSainanu guåhu:  Hågu, Israhet, i setbintek-ku, ginin hagu na mama’nunu’i yu’ ni gloriå-hu.  Pues kumuentus iSainani fumotma yu’ kumu setbinteñ-ña ginin i tiyan, kosa ki u makonni’ si Jacob tåtti para Guiya, ya u mana’dañña’ si Israhet yan Guiya.  Ya guåhu bai hu  huyung kumu dichosu gi me’nan iSainayan i Yi’os-su Guiya på’gu i minetgot-tu.  Ilek-ña gof dikiki’ håo para setbintek-ku, para un håtsa hulu’ i rasan Jacob yan para un nana’lu i tetehnan na tåotåo Israhet; bai Hu fa’kåndit håo para todu i nasion siha kosa ki i satbasion-hu u hagu’ i puntan tånu’.</p>
<p>I finu’ i Saina.</p>
<p>INEPPIN I SÅTMU Ps 40, 2. 4. 7-8. 8-9. 10</p>
<p>R.  ESTIGUI’ YU’, ASAINA MÅTTU YU’ PARA BAI HU CHO’GUI I</p>
<p>MINALAGO’-MU.</p>
<p>Hagas ha’ mannangga yu’, mannangga yu’ nu iSaina</p>
<p>ya tumekkun Gui’ påpa’ para guåhu ya Ha ékkunguk i inagång-hu.</p>
<p>Ya Ha po’luyi un nuebu na kånta i pachot-tu,</p>
<p>un himnu para i Yi’os-ta.</p>
<p>INEPPI…..</p>
<p>Ti Un diseseha inifresi yan sakrifisiu;</p>
<p>låo talanga ni manmababa para manmanosgi Un nå’i yu’.</p>
<p>Inifresin gå’ga’ pat inifresi para isåo ti Un ispipiha;</p>
<p>pues ilek-ku, “Atan sa’ måttu yu’.”</p>
<p>INEPPI…..</p>
<p>“I tinago’-mu nu guåhu manmatugi’ gi royun påppit.</p>
<p>Para bai hu cho’gui i pinto’-mu ennåo minagof-fu;</p>
<p>Yu’os-su, i tinago’-mu gaigi gi halum kurason-hu.!”</p>
<p>INEPPI…..</p>
<p>Hu anunsia i bidå-mu gi dangkulu na inetnun tåotåo;</p>
<p>Ti hu suheta i labios-su;  Hågu, OAsaina, tistigu-hu.</p>
<p>INEPPI…..</p>
<p>SIGUNDU NA TINAITAI 1 Cor 1, 1-3</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Ginin as Pablo ni ma’ågang ginin i minalagu’ Yu’us para u apostut i Kristo Jesus, yan ginin i che’lu-ta as Sosthenes — Para i Gima’Yu’us ni gaigi giya Corinth, para todu atyu siha i manma’ågang para u fanhålum mañåntus na famagu’un Yu’us, ni iyun Yu’us ni mandadañña’ yan i Kristo Jesus, mañisiha yan todu i taotåo gi todu i bånda ni umadodora i Saina-ta as Jesukristo, i Sainan-ñiha yan Saina-ta: Puedi si Yu’us Tatå-ta yan i Saina as Jesukristo en fannina’i ni gråsia yan pås.</p>
<p>I finu’ i Saina.</p>
<p>IBANGHELIU Jn 1, 29-34</p>
<p>ÅLELUIA.</p>
<p>R.  Åleluia.  I FINIHU’ MAMA’TÅOTÅO YA SUMÅGA GI ENTALO’-TA.</p>
<p>ATYU SIHA I UMAKSEPTA GUI’,</p>
<p>HA NÅ’I SIHA PUDET PARA U FAMFAMAGU’UN YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi sigenti diha anai ha ripåra si Juan na guaguaguatu si Jesus giya guiya, umessalåo gui’:</p>
<p>“Atan guatu! I Kinilun Yu’us ni fumufunas i isåo siha gi tanu’!</p>
<p>Put Guiya na ilek-ku:  ‘Dispues di guåhu para u fåttu un tåotåo ni ma’gås-ña ki guahu,</p>
<p>sa’ put mofo’ña Gui’ ki guahu.’ Ni guåhu ti hu tungu’ Gui’, ya put ennåo na rason na måttu yu’ manakpåpangi nu i hanum, kosa ki siña u matungu’ Gui’ giya Israhet. “Mannå’i si Juan ni esti na testimoñu lokkui’:  “Hu li’i’ i Espiritu tumutunuk påpa’ kalang un paluma ginin i mapagåhis,</p>
<p>ya tumohgi gi hilo’-ña.  “Låo ti hu tungu’ Gui’.  Atyu i muna’hånåo yu’ para bai hu fanakpångi ni hanum sumangåni yu’, ‘Yanggin un li’i’ i Espiritu tumunuk ya tumohgi gi un tåotåo,</p>
<p>Guiya ennåo i para u fanakpångi ni Espiritu Såntu.’  På’gu guåhu mismu lumi’i yan tumistigu,</p>
<p>‘Guiya esti i Lahin Yu’us.'”</p>
<p>I Ibangheliun i Saina.</p>

        </section>
        <hr>
        
        <section>
        <h1>EPIFANIA￼</h1>
        <p><strong>Date:</strong> January 6, 2023<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania-6/<p>
        <p>FINENE’NA NA TINAITAI                                                                          Is 60, 1-6</p>
<p>Un tinaitai ginin i Lepblun i Prufeta as Isaias</p>
<p>Kahulu’ gi mina’lak-mu, O Hirusalen!  Måttu esta i ininå-mu,</p>
<p>i glorian i Saina mani’ina giya hågu.</p>
<p>Atan sa’ i hinemhum ha tåmpi i tanu’</p>
<p>ya potput na mapagåhis tumåmpi i taotåo siha;</p>
<p>Låo giya hågu na mani’ina iSaina,</p>
<p>ya gi hilo’-mu na a’annuk i gloriå-ña.</p>
<p>I nasion siha u fanmamokkat gi ininå-mu</p>
<p>ya i manrai siha gi lamlam na mina’lak-mu.</p>
<p>Håtsa hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu giya hågu:</p>
<p>I lalåhin-miyu manmåttu ginin i chagu’,</p>
<p>ya i hagan-miyu gi kannai i imfitmeran-ñiha.</p>
<p>Pues en fanmaguf gi lini’i’-miyu</p>
<p>ya i kurason-miyu u fambongbung yan u fansen maguf,</p>
<p>Sa’ i guinahan i tasi u mabasiha gi me’nan-miyu,</p>
<p>ya i rikesan i nasion siha u machuli’ guatu giya hamyu.</p>
<p>I mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian yan Ephah;</p>
<p>Todu ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN I SÅTMU                                                   Ps 72, 1-2. 7-8. 10-11.12-13</p>
<p>R.  (11)  ASAINA, UN MA’ADORA NI TODU I NASION SIHA GI TANU’.</p>
<p>O Yu’us, fa’nå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosa ki u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U måmta’ i rikesa gi tiempon-ña,</p>
<p>meggai na rikesa, asta ki ti u fanina i pilan.</p>
<p>U fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’ Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI                                                                 Eph 3, 2-3a. 5-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na esta en hinguk na si Yu’us gi grasiå-ña Ha nå’i yu’ ni esti na cho’chu’ para bai hu cho’gui para i minaolik-miyu.  Ha baba si Yu’us i sikretu na planu-ña ya Ha na’tungu’ yu’.</p>
<p>Gi manmaloffan siha na tiempu ti manmasangåni i taotåo siha put esti na sikretu, låo på’gu si Yu’us Ha na’matungu’ esti gi manapostulis yan gi mamprufeta ginin i Espiritu.  I sikretu, era, na ginin i ibangheliu na manggái patti i MamPagånu yan i ManHudihos; gi bendision Yu’us; manmembru siha gi etmismu tataotåo yan mañåsåonåo siha gi prumesa ni Ha fa’tinas si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt 2, 1-12</p>
<p>ÅLELUIA    Mt 2, 2</p>
<p>R.  Åleluia.  IN LI’I’ NA DOKKU’ I PUTI’ON-ÑA GI SANHAYA,</p>
<p>ENNÅO NA MANMÅTTU HAM PARA IN ADORA GUI’.</p>
<p>R.  Åleluia.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Mafañågu si Jesus giya Bilen, un songsung giya Hudeha, guihi na tiempu anai iståba rai si Hirodes.  Ti åpmam na tiempu dispues manmåttu giya Hirusalen lalåhi siha ginin i sanhaya ni umistutudia i kinalamtin i puti’un ya manmamaisin: “Månu nai gaigi i nuebu na finañågu na rai i ManHudihos?   In li’i’ na dokku’ i puti’on-ña gi sanhaya ennåo na manmåttu ham para in adora Gui’.” Nina’atburutåo si Rai Hirodes yan todu siha i taotåo Hirusalen anai mahunguk esti. Ha na’fandañña’ todu i manmå’gas mamåli’ yan i ma’estrun i Lai ya ha faisin siha, “Månu nai para u mafañågu i Misihas?”</p>
<p>Manmanoppi, “Iya Bilen na songsung, giya Hudeha. Estigui’ tinige’-ña i prufeta:</p>
<p>‘Hågu Bilen, ni gaigi gi tanu’ Huda,</p>
<p>Ti hågu mås takpapa’ gi entri i siudå siha giya Huda;</p>
<p>sa’ ginin hagu nai u fåttu un må’gas</p>
<p>ni para u dinirihi i taotåo-hu ManIsrailitas.’ “</p>
<p>Pues ha ågang si Hirodes i bisita siha ni mangginin sanhaya ya manhunta sikretu ya ginin esti na ha tungu’ i fetcha anai umannuk i puti’un. Dispues ha na’fanhånåo siha para Bilen ya ha ingkåtga siha nu esti: “Fanhånåo ya en gef ispiha i patgun, ya yanggin en sedda’ na’tungu’ yu’, ya guåhu lokkui’ bai hu hånåo ya bai hu adora Gui’.”  Pues manmå’pus, ya mientras manhåhanåo siha mali’i’ i puti’un, i mismu na puti’un ni mali’i’ gi sanhaya ya mamfine’nanaigui siha ya anai måttu gi hilu’ atyu na lugåt anai iståba i patgun, pumåra. Nina’fan sen maguf siha anai mali’i’ i puti’un!  Manhålum siha gi gima’ ya anai mali’i’ i patgun yan si Maria i nanå-ña, mandimu siha påpa’ ya ma’adora Gui’.  Pues mababa i balutan-ñiha ya manå’i i patgun rigålun: oru, insensiu yan påopåo, ni mafa’nana’an mira.  Mansinangåni siha as Yu’us gi guinifin-ñiha na cha’-ñiha fanata’lu tåtti as Hirodes; pues matulaika i chalan-ñiha tåtti para i tanu’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>UKTÅBAN PÅSGUAN NOCHE BUENASULEMNIN SÅNTA MARIA, I NANAN YU’US</h1>
        <p><strong>Date:</strong> December 31, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/uktaban-pasguan-noche-buenasulemnin-santa-maria-i-nanan-yuus/<p>
        <p>INENE’NA NA TINAITAI Nm 6, 22-27</p>
<p>Un tinaitai ginin i Lepblun Numiru</p>
<p>Ilek-ña iSainaas Moises:  “Kuentusi si Aaron yan i lalahi-ña ya un sangåni siha: Taiguini bendisin-miyu ni ManIsrailitas.  Sangåni siha:</p>
<p>ISainaen fambinendisi yan en fampinilan!</p>
<p>ISainau fanina i matå-ña giya hamyu ya u gai ma’asi’ nu hamyu!</p>
<p>ISainau yo’asi’ fanatan-ña nu hamyu ya en fannina’i pås!</p>
<p>Pues para taiguini ma’agång-ña i na’ån-hu gi hilu’ i ManIsrailitas ya bai Hu bendisi siha.”</p>
<p>I finu’ i Saina.</p>
<p>INEPPIN I SÅTMU Ps 67, 2-3. 5. 6. 8</p>
<p>R.  SI YU’US U BENDISI HIT GI MINA’ASE’-ÑA.</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI Gal 4, 4-7</p>
<p>Un tinaitai ginin i Kattan San Pablo para i taotåo Galasia</p>
<p>Hafañelus:</p>
<p>Anai måttu i ma’apunta na tiempu, Ha na’hånåo si Yu’us i Lahi-ña mismu. Måttu Gui’ kumu lahin un palåo’an yan lumå’la’ Gui’ gi papa’ i Lai i ManHudihos, put i para u na’fanlibri atyu siha i maniståba gi papa’ i Lai, kosa ki siña hit manhuyung famagu’un Yu’us.  Put i para u na’li’i’ na famagu’on-ña hamyu, Ha na’hånåo si Yu’us i Espiritun i Lahi-ña hålum gi kurason-ta, atyu na Espiritu i umå’agang, “Abba, Tåta.” Put ennåo na esta ti isklåbu, låo patgon-ña håo. Ya put i patgon-ña håo, siempri Ha nå’i si Yu’us i famagu’on-ña todu ni guinaha-ña.</p>
<p>I finu’ i Saina.</p>
<p>IBANGHELIU Lk 2, 16-21</p>
<p>ÅLELUIA. Heb 1, 1-2</p>
<p>R.  Åleluia.  GI MANMALOFFAN SIHA NA TIEMPU HA KUENTUSI</p>
<p>SI YU’US I MAÑAINA-TA GININ I MAMPRUFETA;</p>
<p>PÅ’GU KUMUENTUS GUI’ GININ I LAHI-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’; anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña. I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha. Anai måttu i mina’otchu na ha’åni anai para u macho’gui i setkumsisiu gi patgun, manå’i na’ån-ña as Jesus, i na’an ni nina’i Gui ni anghit åntis di u mama’potgi’ñaihun gi tiyan nanå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISA DURÅNTI I HA’ÅNI</h1>
        <p><strong>Date:</strong> December 23, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misa-duranti-i-haani-4/<p>
        <p>FINENE’NA NA TINAITAI Is 52, 7-10</p>
<p>Un tinaitai ginin iLepblun i Prufetaas Isaias</p>
<p>I na buninitu gi hilu’ i eksu’ siha i adding atyu</p>
<p>siha i chumuchuli’ manmåolik na nutisia siha,</p>
<p>Mananununsia pås, mañuñuli’ måolik na nutisia,</p>
<p>mananununsia satbasion, ya ha sangångani iya Sion,</p>
<p>“Rai i Yi’os-mu!”</p>
<p>Ekkunguk!  I guatdian-miyu siha manessalåo,</p>
<p>todu mane’essalåo gi minaguf-ñiha,</p>
<p>Sa’ mali’i’ direktamenti, gi me’nan i matan-ñiha,</p>
<p>iSainani humahåtsa ta’lu iya Sion.</p>
<p>Fangånta kumu un bos hamyu,</p>
<p>ni manmayulang Hirusalen.</p>
<p>Sa’ iSainaHa kunsuesuela i taotåo-ña,</p>
<p>Ha na’lilibri iya Hirusalen.</p>
<p>ISainaHa na’kesnuda i santus na kannai-ña</p>
<p>gi me’nan todu i nasion siha;</p>
<p>Todu i puntan i tanu’ siha u mali’i’</p>
<p>i satbasion i Yi’os-ta.</p>
<p>I finu’ i Saina.</p>
<p>INEPPIN I SÅTMU  Ps 98, 1. 2-3. 3-4. 5-6</p>
<p>R.    TODU I PUNTAN TÅNU’ SIHA ESTA MALI’I’ I SASATBA NA NINA’SIÑAN YU’US.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kodu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha Ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>Fangånta tinina para iSainanu i håtpa,</p>
<p>nu i håtpa yan mambunitu na són.</p>
<p>I trumpeta yan i sunidun i kilu’,</p>
<p>fanessalåo kun minaguf gi me’nan i Rai, iSaina.</p>
<p>INEPPI…..</p>
<p>SIGUNDU NA TINAITAI Heb 1, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Gi manmaloffan na tiempu meggai na biåhi na Ha kuentusi si Yu’us i mañaina-ta gi difirentis manera ginin i mamprufeta, låo guini gi uttimu siha na ha’åni Ha kuentusi hit ginin i Lahi-ña. Put Guiya na Ha na’huyung si Yu’us i tanu’, Guiya inatyik as Yu’us para u iyon-ña todu i kosas gi uttimu.  Guiya i ispehus anai a’annuk i mina’lak i glorian Yu’us yan Guiya ni mås ni menus i imåhin Yu’us, ni sumusteteni i tanu’ ni fuetsån-ña. Dispues di Ha gånna i ma’asi’in i isao i taotåo siha, matå’chung Gui’ gi langit gi agapa’ na båndan Yu’us, i Mås Takkilu’ na Fuetsa.</p>
<p>Mana’takkilo’ña i Lahi-ña ki i manånghit, taimanu ha’ i na’an ni nina’i Gui’ as Yu’us na takkilo’ña ki i na’an i manånghit siha.</p>
<p>Tåya’ si Yu’us nai Ha sangåni i mananghet-ña,</p>
<p>“Hågu i lahi-hu;</p>
<p>på’gu na ha’åni nai Guåhu tatå-mu.”</p>
<p>Ni tåya’ nai si Yu’us Ha sangåni ni unu gi manånghit,</p>
<p>“Guåhu para tatå-ña,</p>
<p>ya guiya para lahi-hu.”</p>
<p>Låo anai para u na’hånåo si Yu’us i primirisa na Lahi-ña para i tanu’, ilek-ña,</p>
<p>“Todu i manånghit Yu’us debidi Un ma’adora.”</p>
<p>I finu’ i Saina.</p>
<p>IBANGHELIU Jn 1, 1-18</p>
<p>ÅLELUIA</p>
<p>R.  Åleluia.  UN SINANTUSAN NA HA’ÅNI MÅTTU GIYA HITA.</p>
<p>FANMAMAILA’ NASION SIHA YA EN ADORA I SAINA.</p>
<p>PÅ’GU NA HA’ÅNI UN DÅNGKULU NA ININA MÅTTU GI TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi tutuhun iståba i Finihu’;</p>
<p>i Finihu’ iståba yan si Yu’us,</p>
<p>i Finihu’ si Yu’us.</p>
<p>Iståba Gui’ gi as Yu’us gi tutuhun.</p>
<p>Ginin Guiya na manmafa’tinas todu i kosas siha,</p>
<p>ya sin Guiya tåya’ mana’huyung.</p>
<p>Maseha håfa ni mafa’tinas giya Guiya, mañodda’ lina’la’,</p>
<p>lina’la’ para kåndit i taotåo siha.</p>
<p>Mani’ina i kandit gi halum homhum,</p>
<p>ya ti hinilat ni esti na klåsin hinemhum.</p>
<p>Iståba un tåotåo ni nina’hånåo as Yu’us ya i na’ån-ña si Juan,måttu kumu tistigu</p>
<p>para u tistiguyi i inina, kosa ki ginin guiya todu i taotåo siha u fanmanhonggi låo</p>
<p>hokkuk ha’ ni para u tistiguyi i inina, sa’ ti guiya mismu i inina.</p>
<p>I magåhit na inina ni numåna’i kåndit todu i taotåo siha para u fåttu gi tanu’.</p>
<p>Iståba Gui’ gi tanu’,</p>
<p>ya ginin Guiya na mafa’tinas i tanu’,</p>
<p>låo i tanu’ ti ha tungu’ håyi Gui’.</p>
<p>Måttu Gui’ gi taotåo-ña låo ti marisibi Gui’.</p>
<p>Atyu siha i umaksepta Gui’;  Ha nå’i siha pudet para u famfamagu’un Yu’us.Estigui’</p>
<p>atyu siha i manmanhonggi gi na’ån-ña ni ti manmafañågu ginin i haga’,pat sino ginin</p>
<p>i minalagu’ i sensin, pat ginin i minalagu’ tåotåo, sino ki ginin i minalagu’ Yu’us.</p>
<p>I Finihu’ mama’tåotåo</p>
<p>ya sumåga gi entalo’-ta,</p>
<p>ya ta li’i’ i gloriå-ña:</p>
<p>i glorian i uniku na Lahin i Tata,</p>
<p>misin gråsia yan minagåhit.</p>
<p>Tumistigu si Juan put Guiya anai ha pruklåma, “Put Guiya esti atyu i hu sångan,</p>
<p>‘Atyu i para u fåttu dispues di guåhu takkilo’ña ki guahu, sa’ mo’na Gui’ ki guahu.’ “</p>
<p>Ginin i minisen-ña todu hit manggái patti, guinaiya tinattitiyi gi hilu’ ottru guinaiya.</p>
<p>Maseha ginin as Moises mågi i lai na rigålu, ginin as Jesukristo i mesngun na guinaiya.</p>
<p>Tåya’ lumi’i’ si Yu’us.  Si Yu’us Lahi-ña, ni sumåsaga gi fi’un i Tata, muna’matungu’ Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISAN CHATANMAK</h1>
        <p><strong>Date:</strong> December 23, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misan-chatanmak-4/<p>
        <p>FINENE’NA NA TINAITAI Is 62, 11-12</p>
<p>Un tinaitai ginin i Lepblun i Prufeta as Isaias</p>
<p>Atan ha’ sa’ iSainaHa pruklåma</p>
<p>asta i puntan i tanu’;</p>
<p>Sangåni i hagan Sion,</p>
<p>mamamaila’ i Satbadot-mu!</p>
<p>Ha chuchuli’ i premiu,</p>
<p>I premiu ni gaigi gi me’nå-ña.</p>
<p>U fanma’ågang mansinantusan na tåotåo,</p>
<p>i mana’fanlibri niSaina,</p>
<p>ya hågu un mafa’na’an “Sessu Mambisita,”</p>
<p>un siudå ni ti madidingu.</p>
<p>I finu’ i Saina.</p>
<p>INEPPIN I SÅTMU Ps 97, 1. 6. 11-12</p>
<p>R.  UN KÅNDIT U INA HIT PÅ’GU NA HA’ÅNI:  MAFAÑÅGU I SAINA PARA HITA.</p>
<p>ISainarai Gui’; sotta ya u maguf i tanu’;</p>
<p>sotta ya u fanmaguf i isla siha.</p>
<p>I langit Ha pruklåma i hustisian Yu’us;</p>
<p>ya todu i taotåo siha mali’i’ i gloriå-ña.</p>
<p>INEPPI…..</p>
<p>Mañila’ i kandit para i manunas;</p>
<p>yan minaguf para i gasgas na kurason.</p>
<p>Fanmaguf giSaina, hamyu ni manunas,</p>
<p>yan tuna i santus na na’ån-ña.</p>
<p>INEPPI…..</p>
<p>SIGUNDU NA TINAITAI Ti 3. 4-7</p>
<p>Un tinaitai ginin i Kattan San Pablo para si Tito</p>
<p>Mangginifli’e’-hu:</p>
<p>Dispues di manmafa’nu’i hit ni mina’åsi’ yan ginefli’i’ Yu’us i Satbadot-ta, Guiya muna’fanlibri hit.  Åhi’ ti put i guaha måolik che’cho’-ta, låo ginin i mina’ase’-ña ha’ na Ha na’fanlibri hit, ginin i Espiritu Såntu, ni numå’i hit nuebu na finañågu yan nuebu na lina’la’ anai Ha fa’gåsi hit.  Si Yu’us Ha chudå’i hit misin ni Espiritu Såntu ginin as Jesukristo i Satbadot-ta, kosa ki ginin i grasiå-ña siña hit mana’fanunas yan Yu’us ya ta fanhålum gi taihinekkuk na lina’la’ ni ta nanangga.</p>
<p>I finu’ i Saina.</p>
<p>IBANGHELIU Lk 2, 15-20</p>
<p>ÅLELUIA    Lk 2, 14</p>
<p>R.  Åleluia.   UMATUNA SI YU’US GIYA HULULU’ GI LANGIT,</p>
<p>PÅS PARA TODU SIHA I TAOTÅO TÅNU’ ANAI</p>
<p>HA SOSODDA’ SI YU’US I MINAGOF-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Anai mandiningu siha ni manånghit ya manhånåo guatu gi langit, ilik-ñiha i pastoris</p>
<p>entri siha, “Nihi ta fanmalak Bilen ya ta li’i’ håfa masusedi ni Ha sangåni hit i Saina.”</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’.  Anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña.  I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha.</p>
<p>I Ibangheliun i Saina</p>

        </section>
        <hr>
        
        <section>
        <h1>PÅSGUAN NOCHE BUENA   MISAN GÅYU</h1>
        <p><strong>Date:</strong> December 23, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasguan-noche-buena-misan-gayu-4/<p>
        <p>FINENE’NA NA TINAITAI  Is 9, 1-6</p>
<p>Un tinaitai ginin i Lepblun i Prufeta as Isaias</p>
<p>I taotåo siha ni ginin manmamomokkat gi hinemhum</p>
<p>esta mali’i’ un dångkulu na inina;</p>
<p>Gi hilu’ atyu siha ni mañåsaga gi tanu’ hinemhum</p>
<p>esta manina påpa’ un kåndit.</p>
<p>Un chuli’i guatu giya siha abundånsia na minaguf</p>
<p>yan dångkulu na alegria,</p>
<p>Sa’ manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin mana’apatti</p>
<p>ni sinakkin-ñiha.</p>
<p>Sa’ i yugu ni humohonñu’ siha,</p>
<p>i tekpung gi apågan-ñiha,</p>
<p>Yan i bastun i ma’gas-ñiha</p>
<p>esta munhåyan un yamak, taiguihi gi ha’ånin Midian.</p>
<p>Sa’ todu sapåtus ni mamokkat gi gera,</p>
<p>todu chinina ni masupuk gi haga’,</p>
<p>umasonggi kumu håyu para u fañila’.</p>
<p>Sa’ mafañågu un påtgun para hita, un påtgun låhi manmanå’i hit;</p>
<p>gi apagå-ña nai gaigi i rainon-ña.</p>
<p>Mafana’an Gui’ Na’manman na Kunsehu, Yu’us Minatatnga,</p>
<p>Tatan Taihinekkuk, Prinsipin Pås.</p>
<p>I rainoñ-ña sumen dångkulu</p>
<p>ya u trangkilu para todu i tiempu,</p>
<p>Ginin i tronun David, yan gi hilu’ i rainon-ña,</p>
<p>ni ha na’fifitmi yan ha susteteni</p>
<p>Nu i sintensia yan tininas</p>
<p>parehu ha’ pågu yan para todu i tiempu.</p>
<p>I ånimun iSainanMineggai siempri u cho’gui esti!</p>
<p>I finu’ i Saina.</p>
<p>INEPPIN I SÅTMU Ps 96,  1-2. 2-3. 11-12.13</p>
<p>R.  (Lk 2:11)  PÅ’GU NA HA’ÅNI MAFAÑÅGU I SATBADOT-TA,</p>
<p>I KRISTO I SAINA.</p>
<p>Kantåyi iSainanuebu na kånta;</p>
<p>kantåyi iSaina, todu hamyu gi tanu’.</p>
<p>Kantåyi iSaina; bendisi i na’ån-ña;</p>
<p>INEPPI…..</p>
<p>Anunsia i satbasion-ña kada diha.</p>
<p>Sångan i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>U maguf i langit yan i tanu’ lokkui’;</p>
<p>i tasi yan todu i mañåsaga guennåo u fanessalåo;</p>
<p>i tanu’ ni yånu u maguf yan todu i manggaigi guennåo.</p>
<p>Puedi todu i trongkun håyu siha gi halum tånu’ u fanmaguf.</p>
<p>INEPPI…..</p>
<p>Gi me’nan iSainasa’ mamamaila’ Gui’,</p>
<p>mamamaila’ Gui’ para u gubetna i tanu’,</p>
<p>Para u gubetna i tanu’ kun hustisia</p>
<p>yan u fiet ni taotåo siha.</p>
<p>INEPPI…..</p>
<p>SIGUNDU NA TINAITAI  Ti 2, 11-14</p>
<p>Un tinaitai ginin i Kattan San Pablo para si Tito</p>
<p>Mangginefli’e’-hu:</p>
<p>Esta si Yu’us Ha na’matungu’ i grasiå-ña para i satbasion todu i taotåo siha. Esti na gråsia ha fa’nåna’gui hit para ta po’lunñaihun gi un bånda todu i ti yini’usan na lina’la’ yan minaguf tånu’, ya para ta suhetan maisa i lina’lå’-ta, para ta na’fanunas hit, yan para u yini’usan lina’lå’-ta guini na tånu’, mientras ta nanangga i matuna na Ha’åni ni ta angongokku na para u fåttu, yanggin umannuk i glorian i takkilu’ na Yu’os-ta yan Satbadot as Jesukristo. Ha nå’in maisa Gui’ put hita put i para u riskåta hit ginin todu i tailayi put i para u na’fanggåsgas hit na tåotågui ni iyon-ña ha’ na maisa ya manånsias para ta cho’gui i maolik.</p>
<p>I finu’ i Saina.</p>
<p>IBANGHELIU Lk 2. 1-14</p>
<p>ÅLELUIA    Lk 2. 10-11</p>
<p>R.  Åleluia.  UN DÅNGKULU YAN NA’MAGUF NA NUTISIA, NI PARA</p>
<p>U NINA’MAGUF TODU I TAOTÅO SIHA.</p>
<p>PÅ’GU MISMU NA PUENGI MAFAÑÅGU I SAINA AS</p>
<p>JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Atyu na tiempu manotdin i Emperadot as Agusto na todu i siudadånun i rainon-ña u fanmarihistra para i sensus. Anai macho’gui esti i fine’na na sensus, si Quirinius guiya iståba gubetnun Syria. Put ennåo na kadakuåt humånåo para i sengsong-ña para u marihistra. Humånåo si Jose desdi i sengsung Nasaret, giya Galileha, asta Hudeha, asta i sengsung ni mafa’nana’an Bilen, anai mafañågu i Rai as David. Må’pus si Jose guatu guennåo sa’ rasan David gui’. Må’pus para u marihistra i dos, si Jose yan si Maria.  Si Maria era esta maprumeti na para asaguå-ña. Esta si Maria mapotgi’ guennåo na tiempu, ya anai iståba i dos giya Bilen, måttu i tiempu anai para u fañågu. Mañågu gui’ ni primirisa na låhi, ya mabalutan ni magågu, ya mana’åssun gi sagan nengkannu’ gå’ga’. Tåya’ guennåo guma’ nai siña mañåga siha.</p>
<p>Maniståba gi uriyan ennåo na lugåt unus kuåntu pastoris, ni mapupulan i ga’-ñiha kinilu, ya yanggin puengi manmaigu’ e’ennåo ha’ gi sanhiyung. Mamfinattoigui siha ni un ånghit i Saina, ya i mina’lak i Saina mambinalutan siha. Nina’fansen luhan siha, låo mansinangåni ni anghit, “Cha’-miyu fanma’å’a’ñåo! Sa’ hu chulili’i hamyu un Måolik na Nutisia, ni para u nina’fanmaguf todu i taotåo siha. På’gu mismu na ha’åni gi sengsung David mafañågu i Nana’librin-miyu–i Kristo i Saina. Estigui’ para prueban-miyu: Siempri en sedda’ un neni ni mabalulutan ya umå’assun gi sågan nengkannu’ gå’ga’.” Ya gotpi manunuk låhyan na manånghit i langit mañisiha yan i anghit matutuna si Yu’us ni kantan-ñiha:</p>
<p>“U matuna si Yu’us gi yahululu’ gi langit,</p>
<p>yan pås gi tanu’ gi atyu siha anai gaigi si Yu’us i minagof-ña!”</p>
<p>I Ibangheliun i Saina.</p>

        </section>
        <hr>
        
        <section>
        <h1>BIHILIAN PÅSGUAN NOCHI BUENA  MISAN GÅYU</h1>
        <p><strong>Date:</strong> December 23, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/bihilian-pasguan-nochi-buena-misan-gayu/<p>
        <p>FINENE’NA NA TINAITAI Is 62, 1-5</p>
<p>Un tinaitai ginin i Lepblun i Prufeta as Isaiah</p>
<p>Put iya Sion ti bai hu silensiu,</p>
<p>put iya Hirusalen ti bai hu famatkilu,</p>
<p>Asta ki muma’lak kalang chatanmak i mina’lak-ña</p>
<p>yan i satbasion-ña kalang i mañiñila’ na hatchon.</p>
<p>I nasion siha u mali’i’ i mina’lak-ña</p>
<p>yan todu i manrai siha i gloriå-mu;</p>
<p>Siempri un ma’ågang ni nuebu na nå’an</p>
<p>ni ha prununsia i pachut iSaina.</p>
<p>Siempri un fama’un gloriosu na kurona gi kannai iSaina,</p>
<p>un kuronan rai ni ginege’ti ni Yi’os-mu.</p>
<p>Ti un ma’ågang ta’lu ni taotåo siha na “Hågu i Mayuti’,”</p>
<p>pat u ma’åluk na “Kansådu” i tanu’-miyu,</p>
<p>Låo inlugåt siempri un ma’ågang “I Muna’mamaguf yu’,”</p>
<p>ya i tano’-mu “Asaguå-hu.”</p>
<p>Sa’ maguf iSainagiya hågu,</p>
<p>ya ha fa’asaguå-ña i tano’-mu.</p>
<p>Taimanu ha’ na i sutteru ha asasagua i bithen,</p>
<p>i Fuma’tinas håo un inasagua;</p>
<p>Taimanu ha’ i nobiu ni mamaguf ni nobia,</p>
<p>taiguennao ha’ lokkui’ na umaguf si Yu’us giya hågu.</p>
<p>I finu’ i Saina.</p>
<p>INEPPIN I SÅTMU Ps 89, 4-5, 16-17, 27, 29</p>
<p>R.  (2) BAI HU KÅNTA I MINAOLIK I SAINA TODU I TIEMPU.</p>
<p>Mama’tinas yu’ kuntråta yan i maninatyek-ku na tåotåo;</p>
<p>Esta manhula yu’ gi as David i tentago’-hu:</p>
<p>Bai hu na’tatchu tinattem-mu para todu i tiempu</p>
<p>yan bai hu istapblesi i tronu-mu para todu i hinerasion siha.”</p>
<p>INEPPI…..</p>
<p>Manmaguf i taotåo ni umadodora Håo,Asaina,</p>
<p>ni manlåla’la’ ma’lak gi me’nå-mu.</p>
<p>Manmaguf makantåyi i na’ån-mu todu i diha;</p>
<p>manessalåo kantan guput anai manggånna Håo.</p>
<p>INEPPI…..</p>
<p>Siempri ha ågang Yu’, ‘Hågu Tatå-hu,</p>
<p>i Yi’os-su, i Atcho’-hu, ni muna’fanggånna yu’!</p>
<p>Bai Hu guiaya gui’ todu i tiempu;</p>
<p>ya i kuntratå-hu yan guiya u tatchu fitmi.</p>
<p>INEPPI…..</p>
<p>SIGUNDU NA TINAITAI Acts 13, 16-17, 22-25</p>
<p>Un tinaitai ginin i Bidan i ManApostolis</p>
<p>Anai måttu guatu si Pablo Antioch giya Pisidia humålum gi templu, ya intonsis, kahulu’, ha señas siha para u fanmamatkilu, ya ha tutuhun, “Manachataotåo-hu ManIsrailitas, yan hamyu ni en e’enra i Yi’us-måmi, ékkunguk håfa para bai hu sångan!  Gi un tiempu i Yi’us i taotåo Israhet Ha atyik i tatan-måmi.  Ha na’fanmetgut esti siha na tåotåo durånti anai mañåsaga gi tanu’ Ihipto, ya mangkinenni’ siha huyung ginin ennao ni istirånti na kannai-ña.  Dispues Ha na’suha si Saul ya Ha kåhat hulu’ si David kumu rai; ya put guiya na manhula si Yu’us; ‘Hu sodda’ na si David, i lahin Jesse, guiya i malago’-hu na klåsi ni para u chine’gui todu i malago’-hu na para u cho’gui.’ “Sigun gi prumeså-ña esta si Yu’us Ha na’fåttu si Jesus i satbadot Israhet ginin i disindensian esti na låhi.  Åntis di u tutuhun si Jesus i che’cho’-ña, ha setmuni si Juan todu i taotåo Israhet na debi di u mabira siha ginin i isao-ñiha ya u fanmatakpångi.  Anai esta hihihut i uttimun i che’cho’-ña si Juan, ha såsangan, ‘Håyi hinassun-mimiyu yu’?  Ti guåhu atyu i en nanangga.  Låo ispiha atyu i para u fåttu dispues di guåhu.  Ti diknu yu’ para bai hu pula’ i sandålias gi addeng-ña.’ “</p>
<p>I finu’ i Saina</p>
<p>IBANGHELIU Mt 1, 1-25</p>
<p>ÅLELUIA</p>
<p>R.  Åleluia.  AGUPA’ U FANMADISTROSA I MANAILAYI GI TANU’:</p>
<p>I SATBADOT I TANU’ U GUBETNA HIT TODUS.</p>
<p>Åleluia.</p>
<p>+Un tinaitai ginin i såntu Ibangheliu sigun i tinigi’ San Mateo</p>
<p>I lepblun i listan i guellun Jesukristo, disendensian David, lahin Abrahan.</p>
<p>Desdi as Abrahan asta i Rai as David, manmalista esti siha na disendensia: si Abrahan, si Isaac, si Jacob, si Judah yan i mañe’lu-ña lalåhi: dispues si Perez yan Zerah (i nanan-ñiha si Tamar), si Hezron, si Ram, si Amminadab, si Nahshon, si Salmon, si Boaz (i nanå-ña si Rahab), si Obed (i nanå-ña si Ruth), si Jesse, yan i Rai as David.</p>
<p>Desdi as David asta atyu na tiempu anai manmadistilådu i taotåo Israhet giya Babilonia, manmalista esti siha na disendensia: si David, si Solomon, (si nanå-ña atyu na palåo’an i ginin asaguan Uriah), si Rehoboam, si Abijah, si Asa, si Jehoshaphat, si Jehoram, si Uzziah, si Jotham, si Ahaz, si Hezekiah, si Manasseh, si Amon, si Josiah, yan si Jehoiachin yan i mañe’lu-ña lalåhi.</p>
<p>Dispues di i manmadistiladun-ñiha giya Babilonia asta i mafañågun Jesus, manmalista esti siha na mañaina: si Jehoiachin, si Shealtiel, si Zerubbabel, si Abiud, si Eliakim, si Azor, si Zadok, si Achim, si Eliud, si Eleazar, si Matthan, si Jacob yan si Jose i asaguan Maria. Ginin as Maria na mafañågu si Jesus ni ma’å’agang Misihas.</p>
<p>Intonsis put todu i hinerasion siha: desdi as Abrahan asta as David, katotsi na hinerasion; desdi as David asta i manmadistiladon-ñiha giya Babilonia, katotsi na hinerasion; desdi i manmadistiladon-ñiha Babilonia asta i Misihas, katotsi na hinerasion.</p>
<p>Taiguini mafañagu-ña si Jesukristo. Si nanå-ña as Maria kumuntråta esta na para u ássagua yan si Jose, låo åntis di u ássagua i dos ha tungu’ si Maria na para u gai patgun ginin i Espiritu Såntu. Si Jose, ni kuntratå-ña para asaguå-ña, todu i tiempu i maolik ha chocho’gui; låo ti malagu’ na u na’mamåhlåo si Maria gi me’nan tåotåo, pues ha disidi na u påra i dos sikretamenti. Mientras ha hahassu esti, finattoigui ni anghit i Saina gi guinifi-ña ya ilek-ña: “Jose lahin David, cha’-mu ma’å’a’ñao kumonni’ si Maria para asaguå-mu. Ginin i Espiritu Såntu na mumapotgi’ gui’. U gai lahi ya u mafa’na’an Jesus sa’ Guiya para u na’fansåfu’ i taotåo-ña siha ginin i isao-ñiha.” Manmasusedi esti siha intonsis, put i para u makumpli i finu’ i Saina ni sinangan i prufeta:  “Un bithen u mapotgi’ ya u gai lahi, ya u ma’ågang Emmanuel” (ni kumeke’ilekña, “Manhihita yan si Yu’us”).  Pues anai makmåta si Jose ha cho’gui håfa tinago’-ña i anghit ya ha asagua si Maria. Ti dumañña’ i dos maigu’ åntis di u mafañågu i patgun. Si Jose ha fa’na’an i patgun Jesus.</p>
<p>I Ibangheliun i Saina</p>

        </section>
        <hr>
        
        <section>
        <h1>IV DAMENGGUN ADBIENTU</h1>
        <p><strong>Date:</strong> December 18, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-adbientu-5/<p>
        <p>FINENE’NA NA TINAITAI Is 7, 10-14</p>
<p>Un tinaitai ginin i Lepblun i Prufeta as Isaias</p>
<p>I Saina Ha kuentusi si Ahaz:  Fanggågåo un siñåt ginin iSainai Yi’os-mu; na’taddong-ña ki i mås tåddung na tånu’ pat na’mås takkilu’ ki i mapagåhis!  Låo si Ahaz manoppi “Mungnga yu’ manggågåo!  Mungnga yu’ tumenta iSaina!”  Pues ilek-ña:  Ekkunguk, O gima’ David!  Ada ti nahung ha’ na para un na’fanyayas i taotåo, kåo un nisisita na un na’yayas lokkui’ i Yi’os-su?  Ennåo na iSainamismu para un nina’i nu esti na siñåt:  I bithen para u kåtga gi tiyån-ña un påtgun, ya para u fañågu låhi ya para u mafa’na’an Emmanuel.</p>
<p>I finu’ i Saina.</p>
<p>INEPPIN I SÅTMU Ps 24, 1-2. 3-4. 5-6</p>
<p>R.  (7. 10)  NA’HÅLUM I SAINA;  GUIYA I RAI I GLORIA.</p>
<p>Iyun iSainai tanu’ yan i guinaha-ña,</p>
<p>i tanu’ yan todu i mañåsaga guennåo.</p>
<p>Sa’ Ha kåhat hulu’ gi halum tåsi,</p>
<p>yan Ha istapblesi gi halum sadduk.</p>
<p>INEPPI…..</p>
<p>Håyi siña kahulu’ gi sabånan iSaina?</p>
<p>Osino håyi siña tumohgi gi santus na lugåt-ña?</p>
<p>Atyu i manai isåo kannai-ñiha yan manggåsgas kurason-ñiha,</p>
<p>ni ti manmama’titinas mamfåtsu na prumesa.</p>
<p>INEPPI…..</p>
<p>Siempri marisibi bendision ginin iSaina,</p>
<p>un premiu ginin as Yu’us i nana’librin-ñiha.</p>
<p>Ennagui’ na råsan tåotåo ni gumufli’i’ iSaina,</p>
<p>ni umispipiha i matan i Yi’us Jacob.</p>
<p>INEPPI…..</p>
<p>SIGUNDU NA TINAITAI Rom 1, 1-7</p>
<p>Un tinaitai ginin i Kattan San Pablo para i taotåo Roma</p>
<p>Si Pablo, un sitbentin i Kristo Jesus, ni ma’ågang para apostut yan ma’atyik para u pruklåma i ibangheliun Yu’us ni hagas Ha prumeti desdi i antigu na tiempu ginin i mamprufeta, taimanu ha’ i ha rihistra i Sagråda Iskretura–i ibangheliu put i Lahi-ña, ni mafañågu sigun i sensin ginin i rasan David låo humuyung Lahin Yu’us gi pudet sigun gi espiritun sinantusan, put i resureksion-ña ta’lu ginin i finatai: si Jesukristo i Saina-ta.  Ginin Guiya na manmafaburesi hit para ta fanapostulis, kosa ki siña ta chalapun i na’ån-ña yan ta na’fanmåttu guatu gi ubidiente na hinenggi gi todu i MamPagånu na nasion, hamyu unu gi entri esti siha na nasion manma’ågang para en fanåotåo Jesukristo. Para todu hamyu ni mangguinaiyan Yu’us giya Roma, ni manma’ågang para en fansinantusan na taotåo-ña, i gråsia yan i pås ginin as Yu’us Tatå-ta yan i  Saina as Jesukristo.</p>
<p>I finu’ i Saina.</p>
<p>IBANGHELIU Mt 1, 18-24</p>
<p>ÅLELUIA     Mt 1, 23</p>
<p>R.  Åleluia.  UN BITHEN U FAÑÅGU LÅHI:</p>
<p>I NA’ÅN-ÑA PARA SI EMMANUEL:</p>
<p>GAIGI SI YU’US GIYA HITA.     R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Taiguini mafañagu-ña si Jesukristo. Si nanå-ña as Maria kumuntråta esta na para u ássagua yan si Jose, låo åntis di u ássagua i dos ha tungu’ si Maria na para u gai patgun ginin i Espiritu Såntu. Si Jose, ni kuntratå-ña para asaguå-ña, todu i tiempu i maolik ha chocho’gui; låo ti malagu’ na u na’mamåhlåo si Maria gi me’nan tåotåo, pues ha disidi na u påra i dos sikretamenti. Mientras ha hahassu esti, finattoigui ni anghit i Saina gi guinifi-ña ya ilek-ña: “Jose lahin David, cha’-mu ma’å’a’ñåo kumonni’ si Maria para asaguå-mu. Ginin i Espiritu Såntu na mumapotgi’ gui’. U gai lahi ya u mafa’na’an Jesus sa’ Guiya para u na’fansåfu i taotåo-ña siha ginin i isao-ñiha.”</p>
<p>Manmasusedi esti siha intonsis, put i para u makumpli i finu’ i Saina ni sinangan i prufeta: “Un bithen u mapotgi’ ya u gai lahi, ya u ma’ågang Emmanuel” (ni kumeke’ilekña, “Manhihita yan si Yu’us”).  Pues anai makmåta si Jose ha cho’gui håfa tinago’-ña i anghit ya ha asagua si Maria.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> December 9, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu-6/<p>
        <p>FINENE’NA NA TINAITAI  Is 35, 1-6a,10</p>
<p>Un tinaitai ginin i Lepblun i Prufeta as Isaias</p>
<p>I disiettu yan i manånglu’ na tånu’ u fanmaguf; i kansådu na tånu’ u maguf yan u famfloris.  Para u famfloris abundånsia, ya u fanmaguf mangånta.  Para u fanmanå’i ni glorian Lebanon i ginatbun Catmelo yan Sharon; Para u mali’i’ i glorian iSainai ginatbun i Yi’os-ta.  Na’fanmetgut i kannai ni manyayas, na’famfitmi i temmu siha ni manñaba’, sangåni todu atyu siha i manluluhan kurason-ñiha:  Na’fanmatatnga hamyu, mungnga manma’åñåo!  Sa’ i Yi’us-miyu, måttu yan i benggånsa; måttu para en fansinatba nu i yini’usan na åpas.  Pues i matan i mambåtchit siempri u fanmababa, i talangan i manangnga siempri u fangklåru; pues i mange’yåo siempri u fana’yuk taiguihi i binådu, ya i hila’ i manudu u fangånta.</p>
<p>Atyu siha i Ha na’fanlibri iSainapara u fanhånåo tåtti ya u fanhålum giya Sion mangåkanta, manmakurona ni taihinekkuk na minaguf; para u fanasudda’ kun gustu yan minaguf, ya i trinisti yan i kati siha para u falingu.</p>
<p>I finu’ i Saina.</p>
<p>INEPPIN I SÅTMU Ps 146, 6-7. 8-9. 9-10</p>
<p>R.  (Is 35, 4)   ASAINA, MAILA’ YA UN NA’FANLIBRI HAM.</p>
<p>ISainatåya’ nai malingu hininggeñ-ña,</p>
<p>Ha nåna’i hustisia i manmapetsisigi,</p>
<p>yan nengkannu’ para i manñålang.</p>
<p>ISainaHa sosotta i manmapreresu;</p>
<p>INEPPI…..</p>
<p>ISainamuna’fanmanlili’i’ i mambåtchit.</p>
<p>ISainaHa håhatsa hulu’ atyu siha i manetekkun påpa’;</p>
<p>iSainaHa guaiya i manunas.</p>
<p>ISainaHa prutetehi i manistrangheru,</p>
<p>INEPPI…..</p>
<p>Ha susteteni i manai saina yan i mambi’uda,</p>
<p>låo Ha kokontra i kinalamtin i manailayi.</p>
<p>ISainau fanggubetna para todu i tiempu,</p>
<p>i Yi’os-mu, Sion, para todu i hinerasion!</p>
<p>INEPPI…..</p>
<p>SIGUNDU NA TINAITAI Jas 5, 7-10</p>
<p>Un tinaitai ginin i Kattan Santiago</p>
<p>Intonsis, hafañe’lus, na’fampasensia hamyu asta ki måttu i Saina.  Ripåra ha’ taimanu pasensiån-ña i lancheru mientras ha nanangga i gualo’-ña para u prudusi i kusetcha.  Pasensia ha nanangga para u hålum i tiempun manenghing yan i tiempun uchan.  Hamyu lokkui’ debidi en fampasensia. Cha’-miyu fanhinahalang, sa’ esta hihut i finattun i Saina.  Hafañe’lus, mungnga mangeha unu kontra ottru, kosa ki ti en fanhinisga as Yu’us.  Esta hihut i Hues, listu para u annuk. Mañe’lu-hu, hahassu i prufeta ni kumuentus gi na’an i Saina.  Dalalaki siha kuentan ihemplu ni pasensia masungun anai manmamadedesi siha.</p>
<p>I finu’ i Saina.</p>
<p>IBANGHELIU Mt 11, 2-11</p>
<p>ÅLELUIA     Is 61, 1</p>
<p>R.  Åleluia.   GAIGI I ESPIRITUN I SAINA GIYA GUÅHU;</p>
<p>GUIYA MUNA’HÅNÅO YU’ PARA BAI HU CHULI’I’ I</p>
<p>MAMOPBLI NI MAOLIK NA NUTISIA.       R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Iståba si Juan gi tribunåt anai ha hunguk i bidåda-ña siha i Kristo pues ha faisin unu gi mandisipulu-ña para u mafaisin Gui’. “Kåo Hågu atyu i para u fåttu pat para in fanmannangga ottru?”  Manineppi siha as Jesus, “Fanhånåo tåtti ya en sangåni si Juan håfa hininguk-miyu yan lini’i’-miyu: manmanli’i’ ta’lu i mambåtchit, manmamokkat ta’lu i mange’yao, manhomlu’ i nasarinu, manmanhunguk i manangnga, manlå’la’ ta’lu i manmåtai, yan manmasetmuni i mamopbli ni Maolik na Nutisia. U matuna i taotåo ni ti mañodda’ dinida giya Guåhu.”</p>
<p>Gigun manhånåo i manmatågu’, Ha tutuhun si Jesus kumuentusi i linahyan tåotåo put si Juan: “Håfa en hanågui guatu gi halum tånu’ para en li’i’?  Un råmas håyu ni yineyengyung nu i manglu’?  Låo håfa en hanågui para en li’i’?  Un tåotåo ni minagågagu chininan finu?  I taotåo siha ni taiguennåo magagun-ñiñiha mañåsaga gi palåsyun rai. Låo håfa en hanågui para en li’i’, un prufeta?  Un prufeta magåhit, låo mås ki ennåo!  Put esti na tåotåo mina’ilek-ña i Iskretura:</p>
<p>Bai Hu na’fofo’na ki Hagu i tentago’-hu</p>
<p>para u pripåra kun tiempu i chalån-mu.</p>
<p>“Åmen, bai Hu asigura hamyu, takkilo’ña si Juan Bautista ki ni håyi ni esta lumå’la’ guini gi tanu’. Låo atyu i mås takpapa’ mafañagu-ña gi Rainun i langit takkilo’ña ki guiya.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IMACULADA CONCEPCION</h1>
        <p><strong>Date:</strong> December 7, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/imaculada-concepcion-4/<p>
        <p>FINENE’NA NA TINAITAI Gn 3, 9-15. 20</p>
<p>Un tinaitai ginin i Lepblun Genesis</p>
<p>Dispues di ha kånnu’ si Adan i tinekcha’ i trongku, inagang gui’ as Yu’us iSainaya finaisin gui’, “Månggi håo?”  Manoppi si Adan, “Hu hunguk Håo gi hatdin, låo ma’å’ñåo yu’ sa’ sin magågagu yu’, atyu na umatuk yu’.”  Pues finaisin ta’lu ni Saina, “Håyi sumangåni håo na sin magågagu håo?  Intonsis esta håo chumotchu ginin atyu na trongku ni Hu ingkåtga håo na cha’-mu kåkannu’!”  Manoppi i lahi, “I palåo’an ni Un po’lu guini – guiya numå’i yu’ ni frutan i trongku, atyu na hu kånnu’.”  Dispues si Yu’us iSainaHa faisin i palåo’an, “Håfa muna’un cho’gui ennåo?”  Manoppi i palåo’an, “I aniti trumaiduti yu’, atyu muna’hu kånnu’ i fruta.”</p>
<p>Ilek-ña dispues si Yu’us iSainaguatu gi aniti:  ‘Sa’ put i esta un cho’gui esti, hågu un mana’suha gi todu i ga’ga’ siha yan gi todu manmachålik na fina’tinas; Un kunanaf gi tiyån-mu, ya i edda’ un kåkannu’ gi todu i ha’ånin i lina’lå’-mu.  Bai Hu na’achatli’i’ hamyu yan i palåo’an, ya u fanachatli’i’ lokkui’ i famagu’on-mu yan i famagu’on-ña; guiya i aniti u sakudi i ilu-mu ya hågu un sakudi i dedigon-ña.”</p>
<p>I lahi ha fa’na’an i asaguå’-ña si Eba, sa’ guiya humuyung nanan todu i manlå’la’la’.</p>
<p>I finu’ i Saina.</p>
<p>INEPPIN I SÅTMU Ps 98, 1. 2-3. 3-4</p>
<p>R.  (1)  KANTÅYI I SAINA UN NUEBU NA KÅNTA,</p>
<p>SA’ ESTA HA CHO’GUI MANNA’MANMAN NA FINA’TINAS.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na koddu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiya-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI Eph 1, 3-6. 11-12</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo! Gi mandañña’-ta yan i Kristo esta Ha bendisi hit ya Ha nå’i hit todu klåsin ispirituhåt na bendision gi langit.  Desdi åntis di u mafa’tinas i tanu’, esta si Yu’us Ha atyik hit para iyon-ña ginin i madañña’-ta yan i Kristo kosa ki siña hit mañåntus yan manái difektu gi me’nå-ña. Put i guinaiyan-ña na Ha disidi si Yu’us na para u na’famagu’on-ña hit ginin i Kristo–estigui’ i minagof-ña yan i minalago’-ña. Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!</p>
<p>Manmacho’cho’gui todu i kosas siha sigun gi planun Yu’us yan gi disision-ña; ya si Yu’us Ha atyik hit para tåotåo-ña gi dinañña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>I finu’ i Saina.</p>
<p>IBANGHELIU Lk 1, 26-38</p>
<p>ÅLELUIA     Lk 1, 28</p>
<p>R.  Åleluia.   ÅBE, MARIA, BULA GRÅSIA, I SAINA GAIGI GIYA HÅGU;</p>
<p>MATUNA HÅO ENTRI I FAMALÅO’AN SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’sais mesis, i anghit as Gabriel nina’hånåo as Yu’us guatu gi un songsung giya Galileha ni mafa’nana’an Nasaret, para un bithen ni para u ásagua yan un låhi ni na’ån-ña si Jose, ginin i gima’ David.  Maria na’ån-ña esti na bithen.   Måttu i anghit giya guiya ya ilek-ña, “Na’maguf håo, O sen matuna na finañågu. Matuna håo entri todu i famalåo’an.” Gof inistotba si Maria ni sinangan i anghit, ya nina’manman håfa esti siha na palåbra kumeke’ilekña. Sinangåni ni anghit:  “Cha’-mu ma’å’a’ñåo, Maria, sa’ sen måolik si Yu’us nu hågu.  Siempri mapotgi’ håo ya un fañågu un påtgun låhi, ya un fa’na’an Gui’ Jesus.  U takkilu’ Gui’ ya u ma’ågang Lahin i Mås Takkilu’.  I Saina as Yu’us u nina’i Gui’ ni tronun David, i tatå-ña.  Ya u rai Gui’ para i famagu’un Jacob para todu i tiempu ya i rainon-ña u tai finakpu’.” Ilek-ña si Maria nu i anghit, “Taimanu para u masusedi esti sa’ tåya’ tåotåo pumapatcha yu’?” Manoppi i anghit, “I Espiritu Såntu u tunuk påpa’ gi hilo’-mu, ya i fuetsan i Todu Ha Na’siña un tinampi; put esti na rason i santus na påtgun u ma’ågang Lahin Yu’us. Hahassu i parentes-mu as Isabel. Masångan na ti siña gui’ gumai patgun; låo esta sais mesis mapotgi’, achukka’ sen amku’ gui’. Sa’ para si Yu’us tåya’ ti Ha na’siña.” Ilek-ña si Maria, “Guåhu i tentågu’ i Saina. U macho’gui giya guåhu taimanu ha’ i sinangån-mu.”  Pues diningu gui’ ni anghit.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> December 2, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu-6/<p>
        <p>FINENE’NA NA TINAITAI Is 11. 1-10</p>
<p>Un tinaitai ginin i Lepblun i Prufeta as Isaias</p>
<p>Atyu na ha’åni u dokku’ un sinisu ginin i hali’ Jesse</p>
<p>ya ginin i hale’-ña un sinisu para u famfloris.</p>
<p>I espiritun i Saina para u såga giya Guiya:</p>
<p>i espiritun tinemtum yan kinemprendi,</p>
<p>I espiritun kunsehu yan minetgut,</p>
<p>i espiritun tiningu’ yan mina’åñåo ni Saina,</p>
<p>ya i minagof-ña u gaigi gi mina’åñåo i Saina.</p>
<p>Ti ginin i lini’e’-ña na para u fanhusga</p>
<p>osino ti ginin i hiningok-ña na para u fandisidi.</p>
<p>Inlugåt, para u husga i pepbli kun hustisia,</p>
<p>yan para u disidi kun diretchu i manna’masi’ gi tanu’.</p>
<p>Para u sakudi i malamåña ni balas i pachot-ña</p>
<p>ya i hinagung i labios-ña para u punu’ i manailayi.</p>
<p>I hustisia para godden-ña gi sinturå-ña</p>
<p>ya i finiet-ña para sinturon-ña gi atayo’-ña.</p>
<p>Pues i lobu para kumbitin i kinilu,</p>
<p>yan i tigiri para u åssun påpa’ yan i patgun kinilu;</p>
<p>Para u siha lumiliku’ i tatnerun guaka yan i patgun lion,</p>
<p>ya i dikiki’ na påtgun para u dirihi siha.</p>
<p>Para u bisinu i guaka yan i osu,</p>
<p>ya i famagu’un-ñiha u fandañña’ yanggin mandiskånsa.</p>
<p>i lion para u boka sakåti taiguihi i nubiyu.</p>
<p>I neni para u hugåndu gi chenchun kulepbla,</p>
<p>ya i patgun para u po’lu i kannai-ña gi halum i chenchun saligåo.</p>
<p>Para u tåya’ nina’låmin pat minayamak gi todu i santus na sabanå-hu;</p>
<p>sa’ put i tanu’ ni para u mana’bula nu i tiningu’ i Saina,</p>
<p>taiguihi i hanum ni ha tåtampi i tasi.</p>
<p>Guennåo na ha’åni,</p>
<p>I hali’ Jesse,</p>
<p>u la’chuk hulu’ kalang un siñåt para todu i nasion siha.</p>
<p>Para u ma’aligåo ni ti ManHudihos</p>
<p>sa’ i sagå-ña gloriosu.</p>
<p>I finu’ i Saina.</p>
<p>INEPPIN I SÅTMU Ps 72, 1-2. 7-8. 12-13. 17</p>
<p>R.  (7)    U LÅ’LA’ I HUSTISIA GI TIEMPOÑ-ÑA,</p>
<p>YAN I KABÅLIS NA PÅS PARA TODU I TIEMPU.</p>
<p>O Yu’us, fanå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>Kosa ki u gubetna i taotåo-mu kun hustisia,</p>
<p>yan i manmamadedesi ni manunas na disision,</p>
<p>INEPPI…..</p>
<p>U måmta’ i rikesa gi tiempoñ-ña,</p>
<p>meggai na rikesa, asta ki ti u fanina i pilan.</p>
<p>U fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Sa’ Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>U matuna i na’åñ-ña todu i tiempu;</p>
<p>mientras gagaigi i atdåo u gagaigi i na’åñ-ña.</p>
<p>Giya Guiya nai u fanmabendisi todu i taotåo i tanu’;</p>
<p>todu i nasion siha u mapruklåma i minagof-ña.</p>
<p>INEPPI…..</p>
<p>SIGUNDU NA TINAITAI Rom 15, 4-9</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Todu i manmatugi’ gi iskritura manmatugi’ para u fanå’gui hit, kosa ki u ta fanmanangokku ginin i pinasensia yan put i ha abibiba hit i Iskritura. Ya puedi si Yu’us, ni ginin Guiguiya mågi i pinasensia yan Guiya umabibiba hit, en faninayuda para u famparehu hinassun-miyu put i en dalalalaki i ihemplun i Kristo Jesus, kosa ki todus hamyu ni mandadaña’ siña en tina gi un bos i Yi’os yan Tatan i Saina-ta as Jesukristo.</p>
<p>Intonsis, fana’aksepta unu yan ottru, para i glorian Yu’us, taimanu ha’ na esta maninaksepta hamyu ni Kristo. Hu sangångani hamyu na i Kristo ha cho’gui setbisiu gi lina’lå’-ña put para u na’mali’i’ i ManHudihos na fiet si Yu’us, para u kumpli i prumiså-ña para i mañainan-ñiha, yan para u fansiña i MamPagånu lokkui’ u matuna si Yu’us put i mina’ase’-ña. Taimanu ha’ ilek-ña i iskritura,</p>
<p>“Intonsis bai hu tuna Håo entri i MamPagånu ,</p>
<p>bai hu kånta tinina para Hågu.”</p>
<p>I finu’ i Saina.</p>
<p>IBANGHELIU Mt 3, 1-12</p>
<p>ÅLELUIA  Lk 3, 4. 6</p>
<p>R.  Åleluia.    PRIPÅRA I CHALAN I SAINA, NA’FANUNAS I</p>
<p>CHALÅN-ÑA SIHA:</p>
<p>TODU I TAOTÅO U MALI’I’ I SATBASION YU’US.  R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Anai måttu si Juan Bautista kumu sisetmun gi disiettun Hudeha, taiguini sinangån-ña: “Fanmañotsut!  Esta hihihut i rainun Yu’us.”  Put Guiya na i prufeta as Isaias kumuentus ya ilek-ña,</p>
<p>“Un bos gi disiettu ume’essalåo:</p>
<p>Pripåra i chalan i Saina,</p>
<p>na’fanunas i chalån-ña siha.”</p>
<p>Minagågu si Juan ni chinina ni mafa’tinas ginin i pilun kameyu yan sininturoron kueru.  Apatcha’ yan miet halum tånu’ nanna’-ña. Manmåttu guatu gi as Juan tåotåo siha ginin Hirusalen, ginin todu i distritun Hudeha, yan ginin todu i bånda ni manhihut gi Sadduk Hotdån.  Mantinakpåpangi siha gi Sadduk Hotdån mientras makomfisatñañaihun i isao-ñiha.</p>
<p>Anai ha li’i’ si Juan na meggai na MamFarisehu yan Sadducee manhåhanåo mo’na para u fanmatakpångi, ilek-ña nu siha:  “Kalang hamyu inetnun saligåo!  Håyi hamyu umabisa para en suhåyi i kastigun Yu’us ni mamamaila’?  Che’gui esti siha ya u annuk na magåhit na manmañotsut hamyu.  Ya cha’-miyu pepe’lu na yanggin en sangan na Si Abrahan gaigi kumu tatan-måmi. Bai hu sangåni hamyu na siña si Yu’us numa’dokku’ tinatti para si Abrahan ginin esti na åtchu’ siha.  Listu i gachai para u utut påpa’ i trongku gi hali’.  Kada trongku ni ti manonokcha’ u ma’utut ya u madåggåo guatu gi guafi.  Hånum takpangengek-ku nu hamyu put i para en na’annuk na manmañotsut hamyu låo atyu i para u fåttu dispues di guåhu mås minina’siña ki guahu.  Ni ti hu miresi para hu katgåyi Gui’ ni sandaliås-ña.  Guiya para en fantinakpångi ni Espiritu Såntu yan i guafi.  Ha gogo’ti gi kannai-ña i ge’ha para ki siña u na’gåsgas i sagan manggugan, ya u na’dañña’ i kine’ku’ trigu gi dipositu låo i lassas u masonggi gi taihinekkuk na guåfi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN ADBIENTU￼</h1>
        <p><strong>Date:</strong> November 26, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-adbientu%ef%bf%bc/<p>
        <p>FINENE’NA NA TINAITAI                                                                           Is 2, 1-5</p>
<p>Un tinaitai ginin i Lepblun i Prufeta as Isaias</p>
<p>I lini’i’ Isaias, lahin Amos, put iya Huda yan Hirusalen.  Gi manmamamaila’ siha na ha’åni, i sabånan i gima’ iSainapara u ma’istapblesi kumu i mås takkilu’ na sabåna ya u mahåtsa para u takkilo’ña ki i eksu’ siha. Todu i nasion siha para u fanmåttu guennao; meggai na tåotåo para u fanmåttu ya u masångan:  “Maila’ ya ta feddus i sabånan iSaina, guatu gi gima’ i Yi’us Jacob, kosa ki siña ha fa’nå’gui hit gi diriksion-ña, yan kosa ki siña hit manmamokkat gi chinachalån-ña.”  Sa’ ginin Sion na para u huyung i duttrina, yan i finu’ iSainaginin Hirusalen.  Para u fanhusga entri i nasion siha, yan para u sintensia i linahyan tåotåo. Para u fanma’atcha i ispådan-ñiha para u fanmafa’alådu yan para u fanmafa’ramentan mambåtbas i lansan-ñiha; tåya’ nasion para u håtsa i ispåda kontra i ottru, ya ti u fanmafa’nå’gui para u gera ta’lu.  Maila’, O Gima’ Jacob, nihi ya ta fanmamokkat gi ininan iSaina.</p>
<p>I finu’ i Saina.</p>
<p>INEPPIN I SÅTMU                                                               Ps 122, 1-2. 3-4. 4-5. 6-7. 8-9</p>
<p>R.        MUMAGUF YU’ ANAI HU HUNGUK SIHA MA’ÅLUK:</p>
<p>NIHI TA FANHÅNÅO PARA I GIMA’ I SAINA</p>
<p>Maguf yu’ anai ilik-ñiha nu guåhu,</p>
<p>“Nihi ta fanhånåo para i gima’ iSaina.”</p>
<p>Ya på’gu esta manotohgi ham gi halum</p>
<p>i trangkan Hirusalen.</p>
<p>INEPPI…..</p>
<p>I siudån Hirusalen, mahåtsa kumu siudå,</p>
<p>makollat uriyå-ña.</p>
<p>Manmåfattu mågi guini i taotåo,</p>
<p>i taotåo iSaina,</p>
<p>INEPPI…..</p>
<p>Sigun gi manmatågu’ i taotåo Israhet,</p>
<p>para u manå’i gråsia i na’an iSaina.</p>
<p>Guini nai manlistu i ta’chung i hues,</p>
<p>i tronun i familian David.</p>
<p>INEPPI…..</p>
<p>Fanmanåyuyut para pås giya Hirusalen;</p>
<p>“Todus atyu siha i gumuaiya Håo u fanggefsaga!</p>
<p>U guaha pås gi halum i kellat Hirusalen,</p>
<p>yan rikesa siha gi palåsyun-miyu.”</p>
<p>INEPPI….</p>
<p>Para i familia yan i manatungu’ bai hu åluk,</p>
<p>“Pås giya hamyu.”</p>
<p>Para i gima’ iSaina, i Yi’os-ta, hu tåyuyut,</p>
<p>“Puedi i bendision u gaigi giya hamyu.”</p>
<p>INEPPI…..</p>
<p>SIGUNDU NA TINAITAI                                                                     Rom 13, 11-14</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Debidi en che’gui esti sa’ en tingu’ ha’ na esta måttu i ora para en fanmakmåta ginin i maigu’-miyu. I tiempu anai para ta fanmasåtba esta mås hihut ki anai på’gu ha’ manmanhonggi hit. Esta kana’ ha’ hohokkuk i puengi, ya esta para u manana ha’. Maila’ ya båsta hit chumo’gui atyu i che’chu’ halum homhum, ya ta åtmas hit para ta fanmumu gi manana. Maila’ ya ta kundukta måolik i lina’lå’-ta taiguihi i taotåo siha ni manlåla’la’ gi mina’lak i ha’åni–mungnga butlachirihas, mungnga imuralidåt pat kuchinåda, mungnga plaitu pat hinesguan. Låo chili’ i atmas i Saina as Jesukristo. Båsta mana’satisfetchu i naturåt na lina’la’ yan disehu siha.</p>
<p>I finu’ i Saina.</p>
<p>IBANGHELIU                                                                                               Mt 24, 37-44</p>
<p>ÅLELUIA       Ps 85, 8</p>
<p>R. Åleluia.      ASAINA, FA’NU’I HAM NI YINE’ASE’-MU,</p>
<p>YAN NÅ’I HAM NI SATBASION.              R. Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus nu i mandisipulu-ña:</p>
<p>“I finattun i Lahin i Taotåo siempri Ha ripiti håfa masusedi gi tiempun Noah. Atyu siha na ha’åni åntis di i dilubiu, i taotåo siha mañochotchu yan manggígimin, maná’asagua yan mana’faná’asagua, asta atyu mismu na ha’åni anai humålum si Noah gi åtka. Ti maninistotba asta ki måttu i dilubiu ya mandinistrosa siha. Taiguennåo ha’ lokkui’ siempri gi finattun i Lahin i Taotåo.  Dos tåotåo u gaigi gi gualu’; unu u makonni’ ya i ottru u mapo’lu ha’.  Dos na palåo’an u fanggugulik trigu; unu u makonni’ yan i ottru u mapo’lu ha’. Pues na’fanlistu hamyu. Ti siña en tingu’ håfa na ha’åni para fattoñ-ña i Saina.  Na’fansiguru hamyu ni esti: yanggin ha tungu’ i gai gima’ håfa na ora nai para u fåttu i sakki siempri ha pulan ya ti u sedi na u mahåtmi i gimå’-ña. Hamyu lokkui’ debidi en fampriparåo parehu. I Lahin i Taotåo u fåttu gi ora anai ti en tingu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIV osino UTTIMU NA DAMENGGU GI SAKKAN KRISTO RAI</h1>
        <p><strong>Date:</strong> November 17, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiv-osino-uttimu-na-damenggu-gi-sakkan-kristo-rai-2/<p>
        <p>FINENE’NA NA TINAITAI 2 Sm 5, 1-3</p>
<p>Un tinaitai ginin i sigundu na Lepblun Samuel</p>
<p>Todu i rasan Israhet manmåttu guatu as David giya Hebron ya ilik-ñiha:  “Estigui’ ham todu,</p>
<p>i te’lång-mu yan i sinsen-mu.  Gi manmaloffan siha na tiempu, anai iståba si Saul rai-måmi,</p>
<p>hågu kumonni’ huyung yan kumonni’ tåtti i Israelitas siha. Ya ilek-ña iSainanu hågu, ‘Hågu para un pastot para i taotåo-hu Israelitas, yan hågu para må’gas iya Israhet.’ ”  Anai manmåttu todu i manåmku’ giya Israhet guatu gi as David giya Hebron, mama’tinas kuntråta i Rai as David yan i taotåo siha guihi gi me’nan iSaina, ya ma’olius gui’ para rai iya Israhet.</p>
<p>I finu’ i Saina.</p>
<p>INEPPIN I SÅTMU Ps 122, 1-2. 3-4. 4-5</p>
<p>R.  MUMAGUF YU’ ANAI HU HUNGUK SIHA MA’ÅLUK:</p>
<p>NIHI TA FANHÅNÅO PARA I GIMA’ I SAINA</p>
<p>Maguf yu’ anai ilik-ñiha nu guåhu,</p>
<p>“Nihi ta fanhånåo para i gima’ iSaina.”</p>
<p>Ya på’gu esta manotohgi ham gi halum</p>
<p>i trångkan Hirusalen.</p>
<p>INEPPI…..</p>
<p>I siudån Hirusalen, mahåtsa kumu siudå,</p>
<p>makollat uriyå-ña.</p>
<p>Manmåfattu mågi guini i taotåo,</p>
<p>i taotåo iSaina.</p>
<p>INEPPI…..</p>
<p>Sigun gi manmatågu’ i taotåo Israhet,</p>
<p>para u manå’i gråsia i na’an iSaina.</p>
<p>Guini nai manlistu i ta’chung i hues,</p>
<p>i tronun i familian David.</p>
<p>INEPPI…..</p>
<p>SIGUNDU NA TINAITAI  Col 1, 12-20</p>
<p>Un tinaitai ginin i Kattan San Pablo para i taotåo ‘Colassae’</p>
<p>Hafañe’lus:</p>
<p>Gi minaguf nå’i gråsia i Tata, ni Ha na’fandiknu hamyu para en fanmanå’i ni pattin-miyu ni atyu i Ha na’sahngi si Yu’us para i taotåo-ña gi rainun i inina. Esta Ha riskåta hit ginin i fuetsan i hinemhum ya Ha konni’ hit såfu guatu gi rainun i Ha gofli’i’ na Lahi-ña, ni ginin Guiya na mana’fanlibri hit todu, kumeke’ilekña, manma’asi’i hit ni isåo-ta siha.</p>
<p>I Kristo Guiya i a’annuk na imåhin i ti a’annuk na Yu’us. Guiya i primirisa na Patgun Låhi, ni takkilo’ña ki todu i manmafa’tinas siha. Ginin Guiya na si Yu’us Ha fa’tinas todu i kosas siha gi langit yan gi tanu’, i mana’annuk yan i ti mana’annuk na kosas siha, kuntodu i espirituhåt na fuetsa, i saina siha, i manmå’gas yan i åoturidåt siha. Ha fa’tinas si Yu’us interu i tanu’ yan i langit ginin Guiya yan para Guiya. Mo’na i Kristo gaigi ki todu i kosas siha, ya gi dinañña’ yan Guiya todu i kosas siha guaha sagan-ñiha. Guiya i kabesan i tataotåo-ña, era i Gima’Yu’us; ya ginin Guiguiya i lina’la’ i tataotåo. Guiya i primirisa na Patgun Låhi, ni mana’lå’la’ ginin i finatai, kosa ki Guiya ha’ na maisa u primeru gi todu i nina’huyung siha. Ginin i disision Yu’us ha’ mismu na gaigi gi Lahi-ña i kabålis na naturåt Yu’us. Ennåo na si Yu’us Ha disidi para u na’ta’lu tåtti giya Guiya interu i tanu’ yan i langit ginin i Lahi-ña. Ha na’fåttu si Yu’us i pås ginin i sakrifision i finatai i Lahi-ña gi kilu’us, ya ginin esti na Ha na’ta’lu tåtti giya Guiya interu i kosas siha, gi tanu’ yan kuntodu gi langit.</p>
<p>I finu’ i Saina.</p>
<p>IBANGHELIU Lk 23, 35-43</p>
<p>ÅLELUIA     (Mk 11, 10)</p>
<p>R.  Åleluia.    UMATUNA GUI’ NI MAMAMAILA’ GI NA’AN I SAINA.</p>
<p>UMATUNA GUI’ NI UMIRENSIA I RAINUN DAVID I TATÅ-TA;</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>I manmå’gas siha manotohgi guennåo mabutleleha si Jesus ilik-ñiñiha, “Ha na’fanlibri i pumalu siha; sotta ya u na’librin maisa Gui’ yanggin Guiya i Misihas ginin as Yu’us, i ma’atyik.”</p>
<p>I sindålu siha lokkui’ mafa’chalik Gui’, mangguaguaguatu giya Guiya para u ma ufresi ni ma’aksum na binu ilik-ñiñiha, “Yanggin Hågu i Rai i ManHudihos, na’librin maisa Håo.”</p>
<p>Iståba un tinigi’ gi hilu’ i ilu-ña, “Guiya esti i Rai i ManHudihos.”</p>
<p>Unu gi kriminåt ni uma’akalayi’ gi kilu’us chinatfinu’i Gui’, “Na ada ti Hågu i Misihas? Pues na’libri Håo yan hami.” Låo linalåtdi Gui’ nu i ottru, “Ada tai ma’a’ñåo håo as Yu’us, na ada ti un lili’i’ na parehu na sintensia nai manggaigi hit? Hita, hunggan, ta miresi. Hita ta apåpasi håfa bidå-ta, låo esti na tåotåo tåya’ båba bidå-ña.” Dispues ilek-ña, “Jesus, hahassu yu’ yanggin måttu Håo gi Rainom-mu.”</p>
<p>Manoppi si Jesus, “Åmen, bai Hu asigura håo: på’gu na ha’åni u ta hita na dos giya Para’isu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIII DAMENGGU GI UTDINÅRIU NA TIEMPU￼</h1>
        <p><strong>Date:</strong> November 10, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiii-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                                          Mal 3, 19-20a</p>
<p>Un tinaitai ginin i Lepblun i Prufeta as ‘Malachi’</p>
<p>Atan ha’, sa’ mamamaila’ i ha’åni, ni mañiñila’ kalang hotnu, anai todu i mambanidosu yan i manailayi u fanmama’tinanum ni esta munhåyan mako’ku’, ya u sinenggi ni esti na ha’åni ni mamamaila’, ya tåya’ u sopbla ni håli’ pat råmas.  Låo para hamyu ni manma’å’ñåo ni na’ån-hu, siempri kahulu’ i atdao i hustisia ni numana’homlu’ ininå-ña.</p>
<p>I finu’ i Saina.</p>
<p>INEPPIN I SÅTMU                                                                                       Ps 98, 5-6. 7-8. 9</p>
<p>R.  MÅTTU I SAINA PARA U GUBETNA I TANU’ NI HUSTISIA.</p>
<p>Fangånta tinina para iSainanu i håtpa,</p>
<p>nu i håtpa yan mambunitu na son.</p>
<p>I trumpeta yan i sunidun i kilu’,</p>
<p>fanessalåo kun minaguf gi me’nan i Rai, iSaina.</p>
<p>INEPPI…..</p>
<p>Po’lu i tasi yan i manggaigi guennåo ya u fanoppan,</p>
<p>i tanu’ yan todu i mañåsaga guennåo.</p>
<p>Po’lu i sadduk siha ya u mana’påkpak i kannai-ñiha,</p>
<p>ya u fañiha yan i sabåna manessalåo minaguf.</p>
<p>INEPPI…..</p>
<p>Gi me’nan iSainani måttu,</p>
<p>ni måttu para u gubetna i tanu’,</p>
<p>Para u gubetna i tanu’ ni hustisia</p>
<p>ya u tråta i taotåo siha parehu.</p>
<p>INEPPI…..</p>
<p>SIGUNDU NA TINAITAI                                                                             2 Thes 3, 7-12</p>
<p>Un tinaitai ginin i sigundu na Kattan San Pablo para i taotåo ‘Thessalonica’</p>
<p>Hafañe’lus:</p>
<p>En sen tungu’ na debidi en che’gui atyu i in cheche’gui. Tåya’ nai manmanrisibi ham dibåtdi supottasion.  Inlugåt manmacho’chu’ yan manmamaiche’chu’ ham; ha’åni yan puengi manmachocho’chu’ ham putno in na’fanmapput ni håyi. Åhi’ ti in che’gui esti sa’ put i tåya’ diretchun-måmi para in dimånda supottasion-måmi; låo in che’gui esti para in fa’nu’i hamyu un ihemplu para en dalalaki.  Ginin in sangåni hamyu anai manhihita, “Håyi ti malagu’ macho’chu’ ti debidi u mana’chotchu.”  In sasangan esti sa’ in hinguk na guaha giya hamyu manggagu’ ya tåya’ bidan-ñiñiha fuera di u fanentalu’ gi ti entalu’-ñiha.  Gi na’an i Saina-ta as Jesukristo in e’etden esti siha na taotågui yan in abibisa siha para u mana’fanunas lina’la’-ñiha ya u fanmacho’chu’ para nengkannu’-ñiha.</p>
<p>I finu’ i Saina.</p>
<p>IBANGHELIU                                                                                               Lk 21, 5-19</p>
<p>ÅLELUIA     (Lk 21, 28)</p>
<p>R.  Åleluia.  NA’FANALAK HILU’ I ILUN-MIYU YA EN LI’I’;</p>
<p>ESTA HIHUT I MANA’FANLIBRIN-MIYU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Guaha mangumbetsasiosion put i templu na ma’adotna ni mangguaguan siha na åtchu’ yan i inifresin i taotåo siha.  Ilek-ña si Jesus, “Put esti siha i en lili’i’–siempri u fåttu i ha’åni ya tåya’ ni un åtchu’ u mana’sopbla gi hilu’ ottru åtchu’, låo todu u fanmayulang påpa’.”</p>
<p>Pues mafaisin Gui’, “Ma’estru, ngai’an nai para u masusedi esti? Yan håfa na siñåt para u annuk na para u masusedi esti?”  Manoppi si Jesus, “Gof adahi hamyu ya cha’-miyu fanmafa’bababa. Meggai para u fanmåttu ma’u’usa i na’ån-hu ilik-ñiñiha, ‘Guåhu ennåo ‘ yan ‘Måttu esta i ha’åni.’ Cha’-miyu dumalalaki siha. Cha’-miyu lokkui’ nina’fanatburutåtåo yanggin en hinguk put gera pat ribulasion. Esti siha debidi u fanmåsusedi fine’na, låo i uttimun i tanu’ ti para u masusedi insigidas.” Ilek-ña nu siha ta’lu, “U fanmumu i nasion kontra ottru nasion yan i rainu kontra ottru rainu. Siempri guaha mandångkulu na linao, pesti yan ha’ilas gi todu i lugåt ya u fanannuk gi langit manna’ma’ñåo yan mandångkulu na siñåt siha.</p>
<p>“Låo åntis di u masusedi esti, siempri manma’añña yan manmapetsigi hamyu, manmasita hamyu gi sinagoga yan gi kalabosu, siempri manmakonni’ hamyu guatu gi kotti gi me’nan manrai yan maga’låhi siha put i na’ån-hu. Siempri manmakonni’ hamyu para en fantistigu put i na’ån-hu. Låo gof kumprendi esti ya cha’-miyu fanchachathinassu kåo håfa para en sangan, sa’ Guåhu bai Hu nå’i hamyu ni palåbra siha yan minalåti’ ni tåya’ gi akontran-miyu siha u ginanna pat u kinentra. Siempri mantrinaiduti hamyu ni mañainan-miyu, mañe’lun-miyu, parentis-miyu yan amigun-miyu, ya guaha giya hamyu siempri u fanmapunu’. Todu siempri chumatli’i’ hamyu put Guåhu, låo ti u mana’låmin ni un gaputulu gi ilun-miyu. Ginin i minesngun yan pinasensia nai u masåtba i lina’la’-miyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXII DAMENGGU GI UTDINÅRIU NA TIEMPU</h1>
        <p><strong>Date:</strong> November 4, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxii-damenggu-gi-utdinariu-na-tiempu-6/<p>
        <p>FINENE’NA NA TINAITAI 2 Mc 7, 1-2. 9-14</p>
<p>Un tinaitai ginin i sigundu na Lepblun Maccabees</p>
<p>Masusedi na manma’aresta sietti na mañe’lu yan si nanan-ñiha ya mansinaolak siha ni rai ni kuåtta, para u faninafuetsa mañotchu kåtnin babui put i para u mayulang i lai Yu’us.  Unu gi mañe’lu kumuentus para i pumalu siha, ya ilek-ña:  “Håfa para un gånna ginin esti siha na kuestion?  Manlistu ham manmåtai ki para in yilang i tinagu’ i mañainan-måmi.”</p>
<p>Anai esta para u måtai i mina’dos na che’lu ilek-ña:  “Matdisidu håo na manganiti, ti para un na’gosa ham ni lina’la’ esti na tånu’, låo i Rai todu i tanu’ Guiya para u kåhat ham hulu’ ya para in fanlå’la’ ta’lu para todu i tiempu.  Put in kikimpli i tinagu’ Yu’us na para in fanmåtai.”</p>
<p>Dispues di guiya, i mina’tres na che’lu mana’famadesi gui’ ginin i huegun-ñiha. Humula’ huyung insigidas anai matågu’ na u hula’, ya ti ma’å’ñao ha istira huyung i kannai-ña, mientras ha såsangan esti siha na mambunitun palåbras:  “Ginin i langit nai hu risibi esti i hila’-hu yan i kannai-hu ya put i lai Yu’us bai hu po’lu na ti hu nisisita esti siha; sa’ hu angokku na si Yu’us u nå’i yu’ ta’lu ni esti siha.”  Kuntodu i rai yan i umasisisti gui’ nina’fanmanman ni ti kinibåtdin esti na hobin tåotåo, sa’ ti ha po’lu put atdit i pinadesi-ña siha.</p>
<p>Dispues di måtai gui’, makastiga yan mamattråta i mina’kuåttru na che’lu parehu yan i pumalu.  Anai kumekematai, ilek-ña, “Put minalago’-hu ha’ na para bai måtai gi kannai tåotåo låo gaigi gi as Yu’us i inangukkok-ku na para u na’lå’la’ yu’ ta’lu; låo tåya’ resureksion para hamyu.”</p>
<p>I finu’ i Saina.</p>
<p>INEPPIN I SÅTMU Ps 17, 1. 5-6. 8. 15</p>
<p>R.   YANGGIN UMANNUK I GLORIÅ-MU, ASAINA,</p>
<p>SIEMPRI KABÅLIS I MINAGOF-FU.</p>
<p>Ékkunguk,Asaina, i tinayuyot-tu para u guaha hustisia;</p>
<p>atendi i inagång-hu;</p>
<p>Ékkunguk i tinayuyot-tu</p>
<p>ginin i labios-su ni ti dåkun.</p>
<p>INEPPI…..</p>
<p>Fitmi i pinikkåt-tu gi chalån-mu;</p>
<p>ti manlålaolåo i addeng-hu.</p>
<p>Hu ågang Håo;</p>
<p>ékkunguk yu’ O Yu’us.</p>
<p>Na’talakmagi i talanga-mu;</p>
<p>ékkunguk i tinayuyot-tu.</p>
<p>INEPPI…..</p>
<p>Prutehi yu’ taiguihi yanggin Un prutehi i matå-mu;</p>
<p>na’attuk yu’ gi ánining i pappam-mu.</p>
<p>Låo bai hu li’i’ Håo, sa’ tåya’ tailayi bidå-hu;</p>
<p>ya yanggin makmåmata yu’ bai hu kuntentu sumåga gi me’nå-mu.</p>
<p>INEPPI…..</p>
<p>SIGUNDU NA TINAITAI  2 Thes 2, 16 – 3, 5</p>
<p>Un tinaitai ginin i sigundu na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Puedi i Saina-ta as Jesukristo mismu yan si Yu’us Tatå-ta, ni Ha guaiya hit yan gi mina’ase’-ña Ha nå’i hit ni ti mamaktus na minatatnga yan fitmi na inangokku, Guiya en fannina’i ånimu yan minetgut para en che’gui yan en sangan todu i tiempu i manmåolik.</p>
<p>Put lusuttimu, mañe’lu-hu, fanmanåyuyut para hami kosa ki u sigi ha’ måmta’ chaddik i minsåhin i Saina, ya u marisibi gi onru, taiguihi iya hamyu. Fanmanåyuyut lokkui’ ya u riskåta ham si Yu’us ginin i manailayi yan mambåba na tåotåo; sa’ ti todu humonggi i minsåhi.</p>
<p>Låo i Saina fiet Gui’, ya Guiya u na’fanmetgut hamyu yan u na’fansåfu hamyu ginin Atyu i Tailayi.  Ya i Saina u nå’i ham kumfiånsa giya hamyu, ya mansiguru ham na en cheche’gui yan para en kutinuha chumo’gui håfa hu sangåni hamyu.  Puedi i Saina u dikta hamyu guatu gi mås tåddung na kinimprendi put i ginifli’i’ Yu’us yan i minesngun ni måfattu ginin i Kristo.</p>
<p>I finu’ i Saina.</p>
<p>IBANGHELIU Lk 20, 27-38</p>
<p>ÅLELUIA     (Rv l, 5a, 6b)</p>
<p>R.  Åleluia.  SI JESUKRISTO, I MAFAÑÅGU FINE’NA GININ I FINATAI;</p>
<p>PARA GUIYA GLORIA YAN MINETGUT PARA TODU I TIEMPU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Unus kuåntu Sadducees atyu i umå’aluk na tåya’ resureksion, manmalak mo’na para u ma faisin si Jesus ni esti na kuestion: “Ma’estru, manågu’ si Moises na debidi u ássagua i taotåo yan i asaguan i che’lu-ña yanggin måtai i che’lu-ña ya tåya patgun-ñiha ya u famoksai tinatti para i che’lu-ña.  Intonsis guaha sietti na mañe’lu. I fine’na umássagua ya måtai sin påtgun. Dispues i sigundu na che’lu umássagua yan i bi’uda, dispues i mina’tres, yan taiguennåo påpa’. Todu i sietti manmåtai sin u fanggái famagu’un. Put lusuttimu måtai i bi’uda mismu. Yanggin manlå’la’ ta’lu i manmåtai håyi gái asagua gui’. Hahassu na todu i sietti umasagua gui’.” Mansinangåni siha as Jesus, “I famagu’un på’gu na tiempu mana’ássagua ya mana’fana’gun ássagua, låo åhi’ ti atyu siha i manmakunsidera na mamiresi manmanå’i sagan-ñiha gi mamamaila’ na tiempu yan i resureksion ginin i manmåtai. Siempri manmama’ånghit siha ya ti u fanmåtai. Siha i famagu’un Yu’us sa’ manlå’la’ ginin i finatai. Ha na’annuk si Moises na mana’fanlåla’la’ ta’lu i manmåtai gi tinigi’ put i trongkun dikiki’ anai ha ågang i Saina i Yi’us Abrahan, yan i Yi’us Isaac, yan i Yi’us Jacob.  Ti Yi’us i manmåtai si Yu’us, låo Yu’us i manlåla’la’. Todu manlåla’la’ para Guiya.”</p>
<p>I Ibangheliun i Saina.</p>

        </section>
        <hr>
        
        <section>
        <h1>HA’ÅNIN MANMÅTAI￼</h1>
        <p><strong>Date:</strong> October 28, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/haanin-manmatai%ef%bf%bc/<p>
        <p>FINENE’NA NA TINAITAI                                                                   Wis. 3, 1-9</p>
<p>Un tinaitai ginin i Lepblun Tinemtum</p>
<p>I antin i manunas manggaigi gi kannai Yu’us,</p>
<p>ya tåya’ pinadesi siña pumatcha siha.</p>
<p>Gi matan i maniknurånti, kalang manmåtai siha;</p>
<p>ya ilik-ñiha na put minalångu i finatai-ñiha</p>
<p>yan i manadispattåt-ta para todu i taihinekkuk na tiempu.</p>
<p>Låo manggaigi siha på’gu gi pås.</p>
<p>Sa’ yanggin manmakastiga siha gi me’nan tåotåo,</p>
<p>put ennao na i inangokkun-ñiha u bula ni ti manmamatai;</p>
<p>Dångkulu bendision-ñiha sa’ manmakastiga siha dididi’,</p>
<p>sa’ manchinagi siha as Yu’us</p>
<p>ya manmasodda’ na mandiknu siha yan Yu’us.</p>
<p>Manmachagi siha kalang i oru gi halum guåfi,</p>
<p>ya mankinenni’ siha as Yu’us kalang sakrifisiu na inifresi.</p>
<p>Gi ha’ånin i manmabisitan-ñiha siempri u fanma’lak,</p>
<p>ya u fampetsan huyung kalang chispas gi entalu’ i tessun;</p>
<p>Siha u mahusga i nasion siha yan u fanmanggubetna tåotåo siha,</p>
<p>ya iSainaGuiya para Rai-ñiha para todu i tiempu.</p>
<p>Todu i manmanangokku nu Guiya u makumprendi i minagåhit,</p>
<p>ya i manmanhonggi u fañåga yan Guiya gi ginefli’i’:</p>
<p>Sa’ i gråsia yan i mina’åsi’ gagaigi gi mañantos-ña,</p>
<p>ya gaigi i inadahi-ña gi inayek-ña.</p>
<p>I finu’ i Saina.</p>
<p>INEPPIN I SÅTMU                                                                        Ps 23, 1-3.3-4.5-6</p>
<p>INEPPI:         I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu; tåya’ u fåtta giya guåhu.</p>
<p>Ha na’diskåkansa yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’ mamomokkat yu’ gi hemhum na kañåda</p>
<p>tåya’ tailayi ma’añåo-hu sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan i mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                       Rom 5, 5-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Esti na ninangga ti u na’fandisganåo hit, sa’ esta ha chuda’ huyung si Yu’us i ginifli’e’-ña para hålum gi kurason-ta ginin i Espiritu Såntu, ni manmanå’i hit kumu rigålun Yu’us para hita. Gi ma’apunta na tiempu, anai maniståtaba ha’ hit manai nina’siña, måtai i Kristo put hita ni manai yi’us na tåotåo.  Håssan na guaha tåotåo ha nå’inñaihun i ha’ani-ña put un tunas na tåotåo, låo put un tunas na tåotåo guaha ha’ siña umatotga måtai.  Ginin esti na asunto na Ha prueba i ginifli’e’-ña si Yu’us nu hita–sa’ mientras maniståtaba ha’ hit gi isao måtai i Kristo put hita!  Ginin i finatai-ña na mana’fanunas hit gi me’nan Yu’us;  intonsis, mås mansiguru hit på’gu na para u ta fanmasåtba put i Kristo ginin i linalålu’ Yu’us.  Maniståba maninimigun Yu’us hit, låo Ha na’fanaffá’måolik hit yan Guiya ginin i finatai i Lahi-ña. Ya på’gu sa’ put i manamigun Yu’us hit siguru na u ta fanmasåtba ginin i lina’lå’-ña.  Ya ti ennao ha’; sino ki manmamaguf hit put i bidå-ña si Yu’us ginin i Saina-ta as Jesukristo, ni Guiya numa’fanamigun Yu’us hit.</p>
<p>I finu’ i Saina.</p>
<p>IBANGHELIU                                                                                   Jn 6, 37-40</p>
<p>ÅLELUIA    Jn 6, 40</p>
<p>Åleluia:    ILEK-ÑA I SAINA, ESTIGUI’ I MINALAGU’ TATÅ-HU,</p>
<p>NA TODU ATYU SIHA I UMATAN I LAHI-ÑA YA MANHONGGI</p>
<p>GIYA GUIYA U LÅ’LA’ TAIHINEKKUK.</p>
<p>+ Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus nu i linahyan:</p>
<p>“Todu i Ha nå’i Yu’ si Tåta u fanmåttu giya Guåhu;</p>
<p>ya tåya’ ni unu ni måttu giya Guåhu bai Hu richåsa,</p>
<p>sa’ ti para i malago’-hu para bai Hu cho’gui</p>
<p>na måttu Yu’ påpa’ ginin i langit,</p>
<p>låo para bai Hu cho’gui i minalagu’ i muna’hånåo Yu’.</p>
<p>Estigui’ i minalagu’ i muna’hånåo Yu’</p>
<p>na ni unu ni Ha nå’i Yu’ bai Hu na’falingu;</p>
<p>inlugåt, para bai Hu kåhat gui’ hulu’ gi uttimu na ha’åni.</p>
<p>Sen magahit na estigui’ i minalagu’ Tatå-hu,</p>
<p>na todu atyu siha i umatan i Lahi-ña</p>
<p>ya manhonggi giya Guiya u lå’la’ taihinekkuk.</p>
<p>Guiya bai Hu kåhat hulu’ gi uttimu na ha’åni.”</p>
<p>I Ibangheliun i Saina.</p>

        </section>
        <hr>
        
        <section>
        <h1>TULOS SÅNTUS￼</h1>
        <p><strong>Date:</strong> October 28, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/tulos-santus%ef%bf%bc/<p>
        <p>FINENE’NA NA TINAITAIRv 7, 2-4. 9-14</p>
<p>Un tinaitai ginin i Lepblun Ribelasion</p>
<p>Guåhu, si Juan, hu li’i’ kokokolu’ ottru ånghit ginin hahaya ha chuchuli’ i seyun i lala’la’</p>
<p>na Yu’us.  Ha essalågui a’gang i kuåttru na manånghit ni mannina’i as Yu’us fuetsa para u mana’dåñu i tanu’ yan i tasi.  Ilek-ña i anghit, “Cha’-mu na’dådåñu i tanu’, i tasi, osino i trongku siha, asta ki ta måtka ni seyu i ha’in i sitbentin Yu’us siha.”  Ya masangåni yu’ na sientu kuarentaikuåttru mit numirun-ñiha atyu i manmamåtka ha’in-ñiha ni seyun Yu’us.</p>
<p>Esti siha mangginin i dossi na rasan Israhet.</p>
<p>Dispues di esti manatan yu’, ya iståba guennåo un dångkulu na linahyan–tåya’ siña</p>
<p>tumufung todu i taotåo siha! Mangginin todu i familia, råsa, nasion, yan lingguåhi ya</p>
<p>manotohgi gi sanme’nan i tronu yan i Kinilu, manminagågagu magågun å’paka’</p>
<p>manmanggogo’ti råmus gi kannai-ñiha.  Manessalåo a’gang, “Måttu i satbasion ginin i</p>
<p>Yi’os-ta, ni matåta’chung gi tronu, yan ginin i Kinilu!” Todu i manånghit manohgi gi uriyan i tronu, i manåmku’, yan i kuåttru ni manlåla’la’ na nina’huyung.  Dispues manoppup påpa’ gi me’nan i tronu ya ma’adora i Yi’us, ilik-ñiñiha, “Åmen! Tinina, gloria, tinemtum, agradesimentu, onru, pudet, yan minetgut iyun i Yi’os-ta para todu i tiempu! Åmen!”  Unu gi manåmku’ mamaisin, “Håyi esti siha na tåotåo i manminagågagu å’paka’, ya manggininmanu siha?”  Manoppi yu’, “Ti hu tungu’, siñot. Hågu tumungu’.” Ilek-ña nu guåhu, “Esti siha na tåotåo atyu i manhuyung såfu ginin i makkat na pinitsigi.  Esta mafa’gåsi i magagun-ñiha ya mana’å’paka’ ni haga’ i Kinilu.”</p>
<p>I finu’ i Saina.</p>
<p>INEPPIN I SÅTMU                                                                 Ps 24, 1-2, 3-4, 5-6</p>
<p>R.    ASAINA, SIHA ESTI NA TÅOTÅO I TUMÅTANGA PARA U MALI’I’</p>
<p>I MATÅ-MU.</p>
<p>Iyun iSainai tanu’ yan i guinaha-ña,</p>
<p>i tanu’ yan todu i mañåsaga guennåo.</p>
<p>Sa’ Ha kåhat hulu’ gi halum tåsi,</p>
<p>yan Ha istapblesi gi halum sadduk.</p>
<p>INEPPI…..</p>
<p>Håyi siña kahulu’ gi sabånan iSaina?</p>
<p>Osino håyi siña tumohgi gi santus na lugåt-ña?</p>
<p>“Atyu i manai isao kannai-ñiha yan manggåsgas kurason-ñiha,</p>
<p>ni ti manmama’titinas mamfåtsu na prumesa.</p>
<p>INEPPI…..</p>
<p>Siempri marisibi bendision ginin iSaina,</p>
<p>un premiu ginin as Yu’us i nana’librin-ñiha.</p>
<p>Ennagui’ na rasan tåotåo ni gumofli’i’ i Saina,</p>
<p>ni umispipiha i matan i Yi’us Jacob.”</p>
<p>INEPPI…..</p>
<p>SIGUNDU NA TINAITAI                                                                       1 Jn 3, 1-3</p>
<p>Un tinaitai ginin i fine’na na Kattan San Juan</p>
<p>Hafañe’lus:</p>
<p>Atan ha’ kuåntu chiña guinaiyañ-ña si Yu’us nu hita!  Tatfoi i guinaiyañ-ña nu hita asta manma’å’agang hit famagu’on-ña–put ennåo na hunggan magåhit, famagu’oñ-ña hit.  Esti i rason na i tanu’ ti ha tungu’ håyi hit: sa’ ti ha tungu’ håyi si Yu’us.  Hafañe’lus, mamfamagu’un Yu’us hit på’gu, låo trabiha ti klålaru håfa para ta fanhuyung.  Låo ta tungu’ na yanggin umannuk i Kristo, siempri mamparehu hit yan Guiya, sa’ siempri ta li’i’ Gui’ kumu Guiya mismu. Kada tåotåo ni gaigi esti na disehu gi Kristo ha na’gågasgas gui’, taimanu ha’ na gåsgas i Kristo.</p>
<p>I finu’ i Saina.</p>
<p>IBANGHELIU                                                                                      Mt 5, 1-12a</p>
<p>ÅLELUIA       Mt 11, 28</p>
<p>R. Åleluia.       ILEK-ÑA I SAINA, FANMAMAILA’ GIYA GUÅHU, TODU HAMYU NI   MANMACHO’CHU’ YAN MANGKATGÅDU, YA GUÅHU BAI HU NA’FANDISKÅNSA HAMYU.</p>
<p>R. Åleluia.</p>
<p>+ Un tinaitai ginin i såntu Ibangheliu sigun i tinigi’ San Mateo</p>
<p>Anai Ha li’i’ si Jesus i linahyan tåotåo, humånåo hulu’ gi eksu’ ya matå’chung påpa’.  Pues i mandisipulu lokkui’ manetnun gi uriyå-ña, ya Ha tutuhun fuma’nå’gui siha:</p>
<p>“Manmaguf atyu siha i mamopbli hinalum-ñiha:  u iyun-ñiha i Rainun i langit!</p>
<p>Manmaguf atyu siha i mampininiti:  si Yu’us u fangkininsuela!</p>
<p>Manmaguf atyu siha i manhumitdi:  siha u rinisibi i prinimetin Yu’us!</p>
<p>Manmaguf atyu siha i tumåtanga para u macho’gui mås takkilu’ i minalagu’ Yu’us:  siempri nina’fanggef satisfetchu as Yu’us!</p>
<p>Manmaguf atyu siha i manyo’asi’ ni ottru tåotåo:  si Yu’us u yo’asi’ nu siha!</p>
<p>Manmaguf atyu siha i manggåsgas kurason-ñiha:  siha u mali’i’ si Yu’us!</p>
<p>Manmaguf atyu siha i muna’kekeguaha pås gi taotåo siha:</p>
<p>u faninagang as Yu’us famagu’on-ña!</p>
<p>Manmaguf atyu siha i manmamadedesi put i machocho’gui i minalagu’ Yu’us: u iyun-ñiha i Rainun i langit!</p>
<p>Manmaguf hamyu yanggin manma’insutta pat manmapitsigi, pat manmasångan todu klåsin dinagi kontra hamyu sa’ put i mandisipulu-hu hamyu.</p>
<p>Fanmaguf sa’ un dångkulun premiu numanangga hamyu gi langit.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXI DAMENGGU GI UTDINÅRIU NA TIEMPU￼</h1>
        <p><strong>Date:</strong> October 28, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxi-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                              Wis 11, 22-12, 2</p>
<p>Un tinaitai ginin i Lepblun Tinemtum</p>
<p>Gi me’nan iSaina, kalang un pongpung potbus interu i tanu’ ni muna’å’atlibis i pesadot patsino kalang i chi’up i chatangmak ni tumutunuk gi tanu’.  Låo Hågu gai ma’asi’ nu hami, sa’ todu Un na’siña; ya Un bibira i matå-mu ginin i isao tåotåo kosa ki siña manmañotsut.  Sa’ Un guaiya todu siha i nina’huyung ya tåya’ Un chatli’i’ gi fina’tinås-mu; sa’ ti Un fa’tinas atyu siha i ti ya-mu.  Ya håfa taimanu para u gagaigi ha’ una kosa, solu malagu’ Håo; patsino u mama’uk ha’ solu Hågu dumititmina?  Låo Un na’fanlilibri todu i kosas siha sa’ iyom-mu, OAsaina, Hågu ni mangguaiya ånti, sa’ gagaigi i ti lalamas na espiritu-mu gi todu i kosas siha!  Put ennao na adumididi’ Un lalåtdi i manlalachi, Un aminåsa siha, ya Un na’fanmanhassu siha ni isao ni machocho’gui, kosa ki u ma’abandona i linachin-ñiha ya u fanmanhonggi giya Hågu, OAsaina!</p>
<p>I finu’ i Saina.</p>
<p>INEPPIN I SÅTMU                                                                    Ps l45, l-2. 8-9. l0-11. l3-l4</p>
<p>R.(l)  BAI HU TUNA I NA’ÅN-MU TODU I TIEMPU, RAI-HU YAN YU’OS-SU.</p>
<p>Bai hu na’takkilu’ Håo, Yu’os-su yan rai-hu,</p>
<p>bai hu tuna i na’ån-mu todu i tiempu.</p>
<p>Bai hu bendisi Håo kada diha,</p>
<p>bai hu tuna i na’ån-mu todu i tiempu.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Todu i fina’tinås-mu Un manå’i gråsia, OAsaina</p>
<p>ya Un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minetgot-mu.</p>
<p>INEPPI…..</p>
<p>Fiet iSainagi todu siha i fino’-ña</p>
<p>yan fiet gi todu siha i che’cho’-ña.</p>
<p>ISainaHa supopotta todu atyu siha i mamopoddung</p>
<p>yan Ha na’fanatatchu todu atyu siha i manetekkun.</p>
<p>INEPPI…..</p>
<p>SIGUNDU NA TINAITAI                                                                 2 Thes 1, 11 – 2, 2</p>
<p>Un tinaitai ginin i sigundu na Kattan San Pablo para i taotåo Thessalonica</p>
<p>Hafañe’lus:</p>
<p>Put ennåo na todu i tiempu in tayuyuyuti hamyu.  In gagagåo i Yi’os-ta para u na’fandiknu hamyu ni lina’la’ ni maninagang guatu. Puedi u kumpli ginin i fuetsån-ña todu atyu siha i disehun-miyu para minaolik yan u na’funhåyan i che’chu’-miyu gi hinenggi. Gi taiguini na i na’an i Saina-ta as Jesus siempri Ha risibi i tinina ginin hamyu, yan hamyu ginin Guiya, ginin i gråsian i Yi’os-ta yan i Saina as Jesukristo.</p>
<p>Put i finattun i Saina-ta as Jesukristo yan i mana’fandaña’-ta para ta fanhita yan Guiya: Hu gågagåo hamyu, hafañe’lus, para cha’-miyu nina’faningkibukåkåo hinassun-miyu osino para u nina’fambåba sinientin-miyu put atyu i masåsangan na esta måttu i Saina. Buenti hinassun-ñiha na hami sumångan esti anai manmama’tinas ham prufesiha pat anai mañetmun ham, osino hami tumugi’ gi kåtta.</p>
<p>I finu’ i Saina.</p>
<p>IBANGHELIU                                                                                   Lk 19, 1-10</p>
<p>ÅLELUIA     (Jn 3, 16)</p>
<p>R.  Åleluia.  HA SEN GUAIYA SI YU’US I TANU’,</p>
<p>ENNAO MINA’ HA NÅ’I HIT NU I UNIKU NA LAHI-ÑA,</p>
<p>KOSA KI TODU ATYU SIHA I MANMANHONGGI NU</p>
<p>GUIYA U FANGGAILINA’LA’ PARA TODU I TIEMPU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Humålum si Jesus giya Jericho sa’ para u isgin ennao na lugåt. Iståba guennåo i ma’gas i taotåo kuntribusion, ni na’ån-ña si Zacchaeus, ya riku gui’ na tåotåo. Ha kekeli’i’ håyi si Jesus, låo dikiki’ gui’ na tåotåo ya ti siña ha li’i’ sa’ i tropan tåotåo. Pues malågu mo’na gi me’nan i linahyan tåotåo ya kumahulu’ gi trongkun figus para u li’i’ si Jesus, ni para u faloffan guennåo. Anai måttu si Jesus guennåo na lugåt tumalakhilu’ ya ilek-ña as Zacchaeus, “Chaddik påpa’, Zacchaeus, sa’ debidi bai Hu såga gi gimå’-mu på’gu.”  Tumunuk insigidas si Zacchaeus ya maguguf ha konni’ si Jesus hålum gi gimå’-ña. Todu i taotåo siha ni lumi’i’ esti ma tutuhun manggonggung, “Esti na tåotåo humålum mambisita gi gima’ un i’isao!” Tumohgi hulu’ si Zacchaeus ya ilek-ña ni Saina, “Siñot, ékkunguk yu’!  Bai hu nå’i lamitå gi guinaha-hu para i mamopbli; ya yanggin guaha hu digiruyi bai hu apåsi gui’ tåtti kuåttru buettas.”  Ilek-ña si Jesus nu guiya, “På’gu na ha’åni måttu i satbasion guini na guma’; guiya esti na tåotåo lokkui’ disindensian Abrahan.  I Lahin i Taotåo måttu para u ispiha yan para u såtba i manmalingu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXX DAMENGGU GI UTDINÅRIU NA TIEMPU￼</h1>
        <p><strong>Date:</strong> October 21, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxx-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                              Sir 35, 12-14. 16-18</p>
<p>Un tinaitai ginin i Lepblun Sirach</p>
<p>ISainaGuiya i Yi’us hustisia,</p>
<p>tåya’ håyi kiridu-ña.</p>
<p>Maseha ti mampus Ha fabobot i manainina’siña,</p>
<p>låo Ha e’ekkunguk i inagang i manmamadedesi.</p>
<p>Ti tangnga Gui’ para i katin i manaisaina,</p>
<p>pat para i bi’uda yanggin ha sångan huyung i piniti-ña.</p>
<p>Atyu i sumesetbi si Yu’us ginin i minalago’-ña ha’ u ma’ekkunguk;</p>
<p>i ginagåo-ña måfattu gi langit.</p>
<p>I tinayuyut i manakpápa’ ha duduluk i mapagåhis;</p>
<p>ti dumiskåkansa asta ki måttu gi chiña,</p>
<p>Ti u bira gui’ asta ki manoppi i Mås Takkilu’,</p>
<p>tunas yanggin manhusga yan Ha apruerueba i dinanchi.</p>
<p>I finu’ i Saina.</p>
<p>INEPPIN I SÅTMU                                                                     Ps 34, 2-3. 17-18. 19. 23</p>
<p>R.  I SAINA HA HUHUNGUK I KATIN I MAMOPBLI.</p>
<p>Bai hu tuna iSainatodu i tiempu;</p>
<p>i matunå-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina;</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>ISainaHa chata’atan i manailayi,</p>
<p>ya ti Ha na’fanmahahassu siha guini gi tanu’.</p>
<p>ISainaHa e’ekkunguk i inagang i manunas na tåotåo,</p>
<p>ya Ha akukudi siha ginin todu i achåkin-ñiha.</p>
<p>INEPPI…..</p>
<p>Hihut iSainapara atyu siha i mampininiti kurason-ñiha;</p>
<p>Ha såsatba atyu siha i manmafigis espiritun-ñiha.</p>
<p>ISainaHa na’fanlilibri i lina’la’ i tentago’-ña;</p>
<p>tåya’ siña umisao yanggin lumilihing gi as Yu’us.</p>
<p>INEPPI…..</p>
<p>SIGUNDU NA TINAITAI                                                                  2 Tm 4, 6-8. 16-18</p>
<p>Un tinaitai ginin i sigundu na Kattan San Pablo para si Timoteo</p>
<p>Ginefli’e’-hu:</p>
<p>På’gu put guåhu, måttu esta i ora para bai hu masakrifika; måttu esta i ora anai para bai hu dingu esti na tånu’. Hu cho’gui kuåntu i nina’siñå-hu gi atchikak, esta hu falaguyi kabålis i distånsia, ya hu gogo’ti ha’ i hinenggi. Ya på’gu ha nanangga yu’ i premiu-hu ni manå’i yu’ put i tinas na lina’la’, atyu na premiu ni i Saina, Guiya ni tunas na Hues, para u nå’i yu’ guihi na Ha’åni–ya ti para guåhu ha’, låo kuntodu atyu siha i manmannanangga kun guinaiya ni umanok-ña.</p>
<p>Tåya’ iståba gi fi’on-hu anai hu difendi yu’ gi fine’na na biåhi; todu umabandona yu’. Puedi ti u faninachåka siha as Yu’us!  Låo sumåga giya guåhu i Saina ya Ha nå’i yu’ minetgut, ya ennåo na sumiña hu pruklåma kabålis i minsåhi para u mahunguk ni todu i MamPagånu; masåtba yu’ ya ti masintensia yu’ para bai hu måtai. Ya i Saina, Guiya u såtba yu’ ginin todu i tinailayi ya u konni’ yu’ sin disgråsia guatu gi linangitan na Rainon-ña.  Para Guiya i gloria para todu i tiempu! Åmen.</p>
<p>I finu’ i Saina.</p>
<p>IBANGHELIU                                                                                            Lk 18, 9-14</p>
<p>ÅLELUIA     (2 Cor 5, 19)</p>
<p>R.  Åleluia.  ISTÅBA SI YU’US GI KRISTO, PARA U</p>
<p>NA’A’FA’MAOLIK I TANU’ YAN GUIYA;</p>
<p>YA HA NA’FANENKATGÅO HIT NU I MAOLIK NA</p>
<p>NUTISIAN INA’FA’MAOLIK.         R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Kumuentus si Jesus ni esti na fina’akumparasion ya Ha sangåni atyu siha i pumo’lun mamaisa siha na manunas ya manmachatlili’i’ i ottru tåotåo siha: “Dos na tåotåo humånåo hulu’ para i templu para u fanåyuyut; i unu era Farisehu, ya i ottru tåotåo kuntribusion.  I Farisehu ti ha na’tekkun påpa’ i ilu-ña ya taiguini tinayuyot-ña, ‘Hu nåna’i Håo gråsia, O Yu’us, sa’ ti parehu yu’</p>
<p>yan i pumalu siha na tåotåo ni manhasupak, mamfafa’baba, manadutteriu—pat taiguini i taotåo kuntribusion.  Umayuyunat yu’ dos biåhi gi simåna. Manapåpasi yu’ dies put sientu gi todu i guinaha-hu.’ Låo i ottru tåotåo sumåga ha’ gi chagu’, ya ti ha atotga ni sikera para u na’talak hilu’ i matå-ña gi langit. Hokkuk ha’ bidå-ña ha påmpan i ha’of-ña ya ilek-ña, ‘O Yu’us, gai ma’asi’ nu guåhu, ni i’isao.’ Henggi Yu’, na esti na tåotåo humånåo guatu gi gimå’-ña umamigu yan si Yu’us låo i ottru åhi’. Sa’ maseha håyi ni muna’takkilu’ maisa gui’ u mana’takpapa’ ya håyi muna’takpapa’ maisa gui’ u mana’takkilu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIX DAMENGGU GI UTDINÅRIU NA TIEMPU</h1>
        <p><strong>Date:</strong> October 14, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxix-damenggu-gi-utdinariu-na-tiempu-5/<p>
        <p>FINENE’NA NA TINAITAI                                                                          Ex 17, 8-13</p>
<p>Un tinaitai ginin i Lepblun Exodus</p>
<p>Måttu si Amalek ya gumera kontra iya Israhet.  Intonsis ilek-ña si Moises as Joshua, “Fanatyik unus kuåntus lalåhi, ya agupa’ hånåo huyung ya un gera kontra si Amalek.  Tumotohgi yu’ siempri gi hilu’ i eksu’ ya bai hu gogo’ti i bastun Yu’us.”  Pues ha cho’gui si Joshua taimanu ha’ tinago’-ña si Moises:  gumera gui’ yan si Amalek dispues di kahulu’ si Moises gi yahululu’ gi eksu’ yan si Aaron yan si Hur.  Mientras ha kåkahat hulu’ i kannai-ña si Moises, manmanggåganna iya Israhet, låo anai ha na’diskånsa i kannai-ña, si Amalek manggåganna.   Låo yumayas kannai-ña si Moises; pues mapo’lu guatu un åtchu’ para u fatå’chung.  Mientras tåntu si Aaron yan si Hur magogo’ti i kannai-ña, i unu gi un bånda ya i ottru gi ottru bånda, pues taiguennao na kumetu kannai-ña asta ki måtchum i atdao.  Pues si Joshua ha gabbi påpa’ si Amalek yan i taotåo-ña siha ni sapbli.</p>
<p>I finu’ i Saina.</p>
<p>INEPPIN I SÅTMU                                                               Ps 121, 1-2. 3-4. 5-6. 7-8</p>
<p>R.  I AYUDU-TA GININ I SAINA NI FUMA’TINAS I LANGIT YAN I TANU’.</p>
<p>Ngumaha’ yu’ hulu’ gi sabåna;</p>
<p>ginin manu nai para u fåttu mågi i ayudu-hu?</p>
<p>I ayudu-hu u fåttu ginin iSaina,</p>
<p>ni fuma’tinas i langit yan i tanu’.</p>
<p>INEPPI…..</p>
<p>Ti u sedi si Yu’us na u sulun i addeng-mu;</p>
<p>ti mamaigu’ i guatdiåm-mu.</p>
<p>Magåhit, i guåtdian Israhet</p>
<p>ti sumisikat ni ti mamaigu’ .</p>
<p>INEPPI…..</p>
<p>Guiya iSainaguatdiåm-mu;</p>
<p>iSainahumohomi Håo gi agapa’-mu.</p>
<p>Ti un nina’låmin nu i atdåo gi ha’åni,</p>
<p>patsino i pilan gi puengi.</p>
<p>INEPPI…..</p>
<p>ISainaUn pinilan ginin todu i tailayi,</p>
<p>siempri Ha guåtdia todu i tiempu i lina’lå’-mu.</p>
<p>ISainau pinilan i finattom-mu yan i hinanåo-mu</p>
<p>parehu ha’ på’gu yan todu i tiempu.</p>
<p>INEPPI…..</p>
<p>SIGUNDU NA TINAITAI                                                                 2 Tm 3, 14–4, 2</p>
<p>Un tinaitai ginin i sigundu na Kattan San Pablo para si Timoteo</p>
<p>Ginifli’e’-hu:</p>
<p>Låo hågu, kuntinuha gi mafa’na’guem-mu na minagåhit ni un sen honggi. Un tungu’ ha’ i ma’estrom-mu siha, yan un hahassu na desdi i pinatgon-mu, esta un tungu’ i Sånta Eskritura, ni siña nina’i håo tinemtum ni para un nina’fåttu gi satbasion ginin i hinenggi ginin i Kristo Jesus. Todu i Eskritura manmåfattu ginin i ininan Yu’us ya siña inayuda håo para un fama’nå’gui ni minagåhit, para un lalåtdi i lachi, para un kurihi i isao, yan para mama’nå’gui lumå’la’ dinanchi, kosa ki i taotåo ni ha sesetbi si Yu’us u sen kualifikåo yan u ma’åtmas kabålis para u cho’gui todu klåsin cho’chu’ ni manmåolik.</p>
<p>Gi me’nan Yu’us yan i Kristo Jesus, ni para u fåttu para u husga i manlåla’la’ yan i manmåtai, yan put i para u fåttu para u fanggubetna kumu Rai, guåhu hu sosohyu’ håo para un setmunñaihun i minsåhi, para un insisti prumuklåma maseha dinanchi pat ti dinanchi na tiempu, para un kumbensi, un lalåtdi, yan un fannåna’i ånimu, mientras mama’nåna’gui håo gi pinasensia.</p>
<p>I finu’ i Saina.</p>
<p>IBANGHELIU                                                                                               Lk 18, 1-8</p>
<p>ÅLELUIA     (Heb 4, 12)</p>
<p>R.  Åleluia.  LÅLA’LA’ YAN KALALAMTIN I FINU’ I SAINA;</p>
<p>HA GUAGUAKLI I HINASSU YAN I MUTIBUN I</p>
<p>KURASON-TA.                                 R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Dispues mansinangåni i manapostulis as Jesus ni esti na fina’akumparasion, put i para u famfina’nå’gui na u fanmanåyuyut todu i tiempu ya nungka nai u fandinisanima: “Iståba un hues gi un songsung ni ti ma’å’ñåo as Yu’us yan tåya’ ha rispepeta tåotåo.  Gaigi lokkui’ guennåo un bi’uda gi mismu songsung ni sigi ha’ måttu ha atburorota i hues put i dirichon-ña, ‘Ayuda yu’ ginin i kuntrariu-hu!’  Åpmam na tiempu ti malagu’ i hues inayuda gui’, låo put lusuttimu ilek-ña entri guiya, ‘Maseha ti hu ma’a’ñågui si Yu’us yan tåya’ hu rispepeta tåotåo, bai hu ispiha empeñu ya bai hu nå’i esti na bi’uda ni dirichon-ña sa’ meggai atburotutu-ña nu guåhu; sa’ siempri sigi ha’ måttu mågi giya guåhu asta ki ha na’o’sun yu’!’ ” Pues Ha kuntinuha i Saina ya ilek-ña, “Ekkunguk i sinangan atyu i tailayi na hues. Ya håfa mohun, kåo ti u faburesi si Yu’us i taotåo-ña yanggin manmåttu giya Guiya ha’åni yan puengi manmanespipiha ayudu?  Kåo ti u na’lachaddik umayuda siha?  Bai Hu sangåni hamyu, siempri mamfinaburesi yan siempri Ha na’chaddik.  Låo yanggin måttu mågi i Lahin i Taotåo kåo u fañodda’ mohun hinenggi guini gi tanu’?”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU￼</h1>
        <p><strong>Date:</strong> October 7, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                                          2 Kgs 5, 14-17</p>
<p>Un tinaitai ginin i sigundu na Lepblun i Manrai</p>
<p>Humånåo påpa’ si Naaman gi Sadduk Hotdån ya ha supuk gui’ sietti biåhi sa’ put i sinangåni gui’ as Elisha, i taotåo Yu’us.  I sinsen-ña mama’sensin un dikiki’ na påtgun, ya mana’gåsgas gui’ ginin i chetnut nasarinu.</p>
<p>Ha bira gui’ tåtti yan i mangga’chochong-ña para i taotåo Yu’us.  Anai måttu, tumohgi gi me’nan Elisha ya ilek-ña, “På’gu nai hu tungu’ na tåya’ Yu’us guini gi tanu’ fuera di guini giya Israhet.  Put fabot chuli’ esti i rigålun i tentago’-mu.”</p>
<p>Manoppi si Elisha, “Mientras ha’ låla’la’ iSainani hu sesetbi, ti bai hu chuli’ esti,” ya achukka’ sigi ha’ inafuetsa gui’ as Naaman, ti malagu’ ha aksepta.  Ilek-ña si Naaman:  “Yanggin ti malagu’ håo un aksepta esti, pues put fabot nå’i esti i sitbintem-mu dos kareta na odda’, sa’ ti bai hu fanufresi ta’lu masosonggi na inifresi para ottru yu’us fuera di iSaina.”</p>
<p>I finu’ i Saina.</p>
<p>INEPPIN I SÅTMU                                                                           Ps 98, 1. 2-3. 3-4</p>
<p>R.  (2)  I SAINA HA NA’MATUNGU’ GI NASION SIHA I SASATBA NA</p>
<p>NINA’SIÑÅ-ÑA.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas;</p>
<p>I agapa’ na kannai-ña yan i santus na koddu-ña</p>
<p>muna’fangganna gui’,</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña.</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI….</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI                                                                 2 Tm 2, 8-13</p>
<p>Un tinaitai ginin i sigundu na Kattan San Pablo para si Timoteo</p>
<p>Ginifli’e’-hu:</p>
<p>Hassu si Jesukristo, ni mana’lå’la’, Guiya disendentin David, atyu i manmafanå’gui hit gi Maolik na Nutisia ni hu setmunñaihun.  Put i hu setmunñaihun i Maolik na Nutisia na mamadesi yu’ yan makadena yu’ kalang kriminåt.  Låo ti makadena i finu’ Yu’us, pues hu sungun todu put atyu siha i maninatyik Yu’us na tåotåo, kosa ki siha lokkui’ siña ma risibi i satbasion ni måfattu ginin i Kristo Jesus ni mañuñuli’ taihinekkuk na gloria.  Magåhit esti na sinangan:</p>
<p>“Yanggin manmåtai hit yan Guiya,</p>
<p>siempri lokkui’ manlåla’la’ hit yan Guiya.</p>
<p>Yanggin sigi ha’ di ta sungun,</p>
<p>siempri lokkui’ manmanggubetna hit yan Guiya.</p>
<p>Yanggin ta ñiega Gui’</p>
<p>siempri Ha ñiega hit lokkui’.</p>
<p>Yanggin ti mamfiet hit,</p>
<p>Guiya fiefiet ha’ siempri,</p>
<p>sa’ ti siña Ha dagin maisa Gui’.”</p>
<p>I finu’ i Saina.</p>
<p>IBANGHELIU                                                                                   Lk 17, 11-19</p>
<p>ÅLELUIA     (1 Thes 5, 18)</p>
<p>R.  Åleluia.    FANNÅ’I GRÅSIA GI TODU MANERA,</p>
<p>SA’ ESTI MALAGO’-ÑA SI YU’US GIYA HÅGU GI DUMAÑA’-MU YAN I KRISTO JESUS.</p>
<p>R.  Åleluia</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi hinanåo-ña guåtu giya Hirusalen Ha upus si Jesus i linderun Samaria yan Galileha. Anai kåkakalum gi sengsung umasudda’ yan dies na nasarinu.  Mañåga gi chagu’ ya manessalåo ilik-ñiñiha, “Jesus, Ma’estru, gai ma’asi’ nu hami!”  Anai manlini’i’ siha manoppi, “Fanhånåo ya en fa’nu’i i mamåli’ nu hamyu.”  Anai mangguaguaguatu guihi mana’fanhomlu’.  Unu gi entri siha, anai ha li’i’ na mana’homlu’ gui’, humånåo tåtti ya a’gang bos-ña ha tutuna si Yu’us, ha fotyung gui’ ya umoppup påpa’ gi adding Jesus ya ha tuna Gui’.  Esti na tåotåo, Samaritånu gui’.</p>
<p>Ha aprubetcha si Jesus esti na ukasion ya ilek-ña, “Na ada ti todu i dies mana’fanhomlu’? Manmånggi i ottru nuebi?  Kåo tåya’ para u bira gui’ tåtti para u nå’i gråsia si Yu’us fuera di esti i istrangheru?”  Ilek-ña nu i taotåo, “Tohgi hulu’ ya un sigi gi hinanåo-mu; i hininggem-mu sumåtba håo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU￼</h1>
        <p><strong>Date:</strong> September 16, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                                               Am 8, 4-7</p>
<p>Un tinaitai ginin i Lepblun i Prufeta as Amos</p>
<p>Ekkunguk esti, hamyu ni gumagatcha’ påpa’ i manggai nisisidåt</p>
<p>yan dumistrorosa i mamopblin i tanu’!</p>
<p>Manmamaisin hamyu, “Ngai’an nai para u hokkuk i nuebu na pulan,</p>
<p>para in fansiña bumendi i mai’is-måmi,</p>
<p>yan i sabalu, kosa ki siña in bendi i trigu?</p>
<p>Ta ribåha i ‘ephah’,</p>
<p>yan ta nå’yi mås i ‘shekel’,</p>
<p>ya ta arekla i pesadot para dumigeru!</p>
<p>Ta fåhan ni salåppi’ i takpapa’ na tåotåo,</p>
<p>ya i pepbli na tåotåo put un påt såndålias;</p>
<p>ta bendi kuntodu i lassas trigu!”</p>
<p>Esta manhula iSainaginin i banidosun Jacob:</p>
<p>Ni ngai’an nai bai Hu maleffa ni una kosa na fina’tinas-ñiha.</p>
<p>I finu’ i Saina.</p>
<p>INEPPIN I SÅTMU                                                               Ps 113, 1-2. 4-6. 7-8</p>
<p>R.  (1.7)  TINA I SAINA, GUIYA NI KUMÅKAHAT HULU’ I PEPBLI.</p>
<p>Fanmanuna, hamyu ni tentågu’ iSaina,</p>
<p>tina i na’an iSaina.</p>
<p>U matuna i na’an iSaina</p>
<p>kuntodu på’gu yan todu i tiempu.</p>
<p>INEPPI…..</p>
<p>ISainaHa gubebetna todu i nasion siha;</p>
<p>i glorian Yu’us gaigi gi hilu’ i langit.</p>
<p>Håyi parehu-ña iSaina, i Yi’os-ta ni takkilu’ tronu-ña</p>
<p>ya Ha a’atan påpa’ i langit yan i tanu’?</p>
<p>INEPPI…..</p>
<p>ISainaHa kåkahat i manggái nisisidåt ginin i halum potbus,</p>
<p>Ha håhatsa i mamopbli ginin i munton åpu,</p>
<p>Ha na’fanmatåta’chung yan i prinsipi siha</p>
<p>i prinsipi siha gi entri i taotåo-ña,</p>
<p>INEPPI…..</p>
<p>SIGUNDU NA TINAITAI                                                                 1 Tm 2, 1-8</p>
<p>Un tinaitai ginin i fine’na na Kattan San Pablo para si Timoteo</p>
<p>Mangginifli’e’-hu:</p>
<p>En primet lugåt, guåhu hu sosohyu’ hamyu para en ufresi si Yu’us ginagao, tinayuyut, finaisin, yan agradesimentu para todu i taotåo; yan para i manrai yan todu atyu siha i guaha åoturidåt-ñiha, kosa ki siña hit manlå’la’ gi pås sin buruka yan kabålis na ribirensia para si Yu’us gi dinanchi na kondukta.  Måolik esti yan nina’mamaguf si Yu’us i Satbadot-ta, ni malagu’ na todu i taotåo u fanmasåtba yan para u ma kumprendi i minagåhit. Un Yu’us ha’ guaha, yan unu ha’ muna’dadañña’ si Yu’us yan i taotåo siha, era Guiya i Kristo Jesus, ni Ha intregan maisa Gui’ para u na’fanlibri todu i taotåo siha. Ennegui’ prueba guihi na tiempu na malagu’ si Yu’us na u fanmasåtba todu, ya put ennåo na mana’hånåo yu’ kumu apostot yan ma’estru para i MamPagånu, para bai hu pruklåma i minsåhin i hinenggi yan i minagåhit. Åhi’, ti mandadagi yu’; i minagåhit hu såsangan!</p>
<p>Gi todu i tinayuyut siha gi Gima’Yu’us malagu’ yu’ na u fanmanåyuyut i lalåhi, atyu na lalåhi siha i chumocho’gui i minalagu’ Yu’us ya siña ma’istira hulu’ i kannai-ñiha sin u fanlalålu’ pat u fanatgumentu mientras manmanånayuyut.</p>
<p>I finu’ i Saina.</p>
<p>IBANGHELIU                                                                                   Lk 16, 1-13</p>
<p>ÅLELUIA     (2 Cor 8, 9)</p>
<p>R.  Åleluia.  RIKU SI JESUKRISTO, LÅO HA NA’POPBLI GUI’</p>
<p>PUT I PARA UN NINA’RIKU GININ I PINIPBLEN-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus nu i mandisipulu-ña,</p>
<p>“Un riku na tåotåo guaha ha na’må’gas ya makehåyi esti na tåotåo na ha dispitdidisia i kosas siha.  Ha na’ma’ågang ya ilek-ña, ‘Håfa esti i hiningongok-ku put hågu?  Nå’i yu’ kuenta put i sitbisiom-mu, sa’ esta para un påra.’  Entri guiya ha’ i ilek-ña i ma’gas, ‘Håfa yu’ bai hu cho’gui?  Siguru na ha na’båsta yu’ siempri i amu-hu. Ti hu na’siña mangguadduk kånnat.  Mamåhlao yu’ umégagao ginin i ottru tåotåo.  Estigui’ bai hu cho’gui! Taiguini bai hu cho’gui para bai hu na’siguru na i taotåo siha ma’aksepta yu’ gi gima’-ñiha yanggin mana’båsta yu’.’ “Intonsis ha ågang todu atyu siha i dumidibi i amu-ña ya ilek-ña nu i fine’na, ‘Kuåntu un didibi i amu-hu?’ Manoppi i taotåo, ‘Sientu na tarun låña.’ Ilek-ña i ma’gas, ‘Chuli’ i risibu-mu ya un fatå’chung insigidas påpa’, ya un po’lu singkuenta.’  Dispues ilek-ña nu i sigundu, ‘Kuåntu i dibi-mu?’ Manoppi, ‘Sientu na mididan trigu,’ ya ilek-ña i ma’gas, ‘Chuli’ i risibu-mu ya un po’lu uchenta.’  “Pues ha nå’i puntu i dueñu esti i bumuchåchu låo tai areklu na hutnaleru!  Sa’ håfa?  Sa’ i mangga’tanu’ mås mananimosu ki i ottru siha na mangga’tanu’ yanggin manguntråta yan i mamparehun-ñiha.”  Ilek-ña si Jesus, “Estigui’ Hu sangångani hamyu: Fanmama’tinas amigun-miyu ginin i guinahan esti na tånu’, kosa ki yanggin dumimålas, en fanmataggam gi taihinekkuk na guma’. Yanggin siña un angokku i taotåo gi mandikiki’ na kosas, siña lokkui’ un angokku gui’ gi mandångkulu; låo håyi lokkui’ ni ti tunas gi mandikiki’ na kosas ti tunas lokkui’ gi mandångkulu. Yanggin ti angokuyun håo gi ti ma’uk na rikesa, håyi para un inangokku gi petmanenti na rikesa? Yanggin ti siña håo ma’angokku ni salåppi’ ottru tåotåo, håyi para un nina’i ni mismu iyom-mu?  “Tåya’ tentågu’ siña sumetbi dos na åmu. Siempri ha chatli’i’ i unu ya ha gofli’i’ i ottru, patsino ha atendi i unu ya ha dispresia i ottru.  Ti siña un nå’in maisa håo para si Yu’us yan i salåppi’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU</h1>
        <p><strong>Date:</strong> September 9, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                                               Ex 32 7-11. 13-14</p>
<p>Un tinaitai ginin i Lepblun Exodus</p>
<p>Ilek-ña iSainaas Moises,</p>
<p>“Hånåo insigidas påpa’ gi taotåo-mu, atyu siha i un konni’ huyung ginin i tanu’ Ihipto, sa’ manhuyung manailayi.  Ti åpmam mabira siha ginin i finana’guek-ku na chålan ni Hu fanu’i siha, ya manmama’tinas ya ma’adodora un tatneru, ya ma’ufreresi sakrifisiu, yan mane’essalåo, “Estigui’ Yi’us-miyu, O Israhet, ni kumonni’ hamyu huyung ginin i tanu’ Ihipto!’   På’gu nai Hu li’i’ na manåguaguat esti na tåotåo.”  Sigi ha’ kumuentus iSainaya ilek-ña as Moises, “Suha guini, kosa ki siña u figan i linalalo’-hu kontra esti siha na tåotåo ya u fansinenggi.  Ya dispues nai bai Hu na’metgut håo na nasion.”</p>
<p>Låo si Moises ha tåyuyut iSaina, i Yi’os-ña, ilelek-ña, “Sa’ put håfa,Asaina, na para u figan i linalalo’-mu nu i taotåo-mu, na ada ti ginin i minetgot-mu yan i fuetsan i kannai-mu na Un konni’ siha huyung ginin i tanu’ Ihipto?   Hahassu na manhula Håo giya Hågu mismu gi tentago’-mu as Abrahan yan Isaac yan Israhet, ilelek-mu,  ‘Bai Hu na’chámeggai i famagu’on-mu yan i puti’un siha gi langit; ya todu esti siha na tånu’ i Hu prumeti, bai Hu nå’i i famagu’on-mu para petmanenti na irensian-ñiha.’ ”  Intonsis Ha na’måhñao iSainai kastigu ni Ha planuyi para u cho’gui para i taotåo-ña.</p>
<p>I finu’ i Saina.</p>
<p>INEPPIN I SÅTMU                                                                              Ps 51, 3-4. 12-13. 17. 19</p>
<p>R.  BAI HU KAHULU’ YA BAI HÅNÅO PARA AS TATÅ-HU.</p>
<p>Gai ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi yu’ ginin i  isåo-hu;</p>
<p>na’gåsgas yu’ ginin i linachi-hu.</p>
<p>INEPPI….</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Asaina, baba i labios-su;</p>
<p>i pachot-tu u pruklåma i matunå-mu.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’mu chata’atan i mañotsut yan humitdi na kurason.</p>
<p>INEPPI…..</p>
<p>SIGUNDU NA TINAITAI                                                                    1 Tm 1, 12-17</p>
<p>Un tinaitai ginin i fine’na na Kattan San Pablo para si Timoteo</p>
<p>Mangginifli’e’-hu:</p>
<p>Hu nåna’i i Kristo Jesus i Saina-ta, ni Guiya numå’i yu’ minetgut para i che’cho’-hu. Hu nåna’i Gui’ agradisimentu sa’ Ha sodda’ yu’ na diknu yan Ha apunta yu’ para bai hu setbi Gui’, achukka’ tailayi sinangån-hu put Guiya gi manmaloffan na tiempu anai hu pitsigi yan hu insutta Gui’.  Låo muma’åsi’ si Yu’us nu guåhu sa’ put i trabiha taigui i hinenggi giya guåhu yan ti hu tungu’ håfa hu chocho’gui.  Ya i Saina-ta Ha cho’mi yu’ ni abundånsia na grasiå-ña yan Ha nå’i yu’ ni hinenggi yan ginefli’i’ ni iyot-ta ni mandadañña’ yan i Kristo Jesus.  Guiya esti i magåhit ni masåsangan, ni para u ma’aksepta yan u mahonggi kabålis:  måttu i Kristo Jesus guini gi tånu’ para u såtba i mani’isåo. Guåhu mås tailayi gi entri siha, låo muma’åsi’ si Yu’us nu guåhu kosa ki siña i Kristo Jesus Ha na’annuk i kabålis na pinasensia yanggin Ha tråta yu’, guåhu ni mås i’isao, kuentan ihemplu para i manåttati siha na tåotåo ni para u fanmanhonggi giya Guiya yan para u marisibi i taihinekkuk na lina’la’.  Para i taihinekkuk na Rai, Guiya i ti mamatai yan ti a’annuk, i uniku na Yu’us–Guiya u ma’onra yan u matuna para todu i tiempu!  Åmen.</p>
<p>I finu’ i Saina.</p>
<p>IBANGHELIU                                                                         Lk 15, 1-32</p>
<p>ÅLELUIA    2 Cor 5, 19</p>
<p>Åleluia.    ISTÅBA SI YU’US GI KRISTO, PARA U NA’AFA’MÅOLIK</p>
<p>I TANU’ YAN GUIYA:</p>
<p>YA HA INTREGA HIT NU I MAOLIK NA NUTISIA NI NUMANA’AFA’MÅOLIK.                                                                                                                                               R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Un biåhi manmåttu gi uriyan Jesus i taotåo kuntribusion yan i mani’isåo para u ma’ékkunguk Gui’, ya i MamFarisehu yan i maneskribas matutuhun manggonggung ilik-ñiñiha, “Esti na tåotåo Ha aksesepta atyu siha i manmadispreresia asta mañisiha mañotchu!”  Put ennåo na mansinangåni siha as Jesus ni esti na fina’akumparasion:  “Siakåsu guaha unu giya hamyu guaha ga’-ña sientu na kinilu ya malingu unu–håfa mohun u cho’gui?  Ha sotta i nubentainuebi gi pastu ya humånåo ha ispiha i unu ni malingu asta ki ha sodda’. Nina’sen maguf gui’ anai ha sodda’ ya ha apagåyi, ya ha konni’ tåtti gi gimå’-ña, ya ha ågang i amigu-ña yan i bisinu-ña.  Ya ilek-ña nu siha, ‘Nihi ta fanmaguf sa’ hu sodda’ i ga’-hu kinilu ni malingu!’ Bai Hu sangåni hamyu, na mås ki ennåo siempri na klåsin minaguf gi langit put un i’isao ni mañotsut ki i nubentainuebi na manunas ni ti manisisita na u fanmañotsut.</p>
<p>“Patsino, un palåo’an ni gai salåppi’ dies pidåsu ya malingu unu–håfa mohun para u cho’gui? Ha songgi i fallut, ha bålli i gimå’-ña, ya ha ispiha gi todu i bånda asta ki ha sodda’.  Anai ha sodda’, ha ågang i manamigå-ña, yan i mambisinu-ña.  Ilek-ña nu siha, ‘Nihi ta fanmaguf sa’ hu sodda’ i salappe’-hu ni malingu!’  Bai Hu sangåni hamyu, taiguennåo ha’ i manånghit Yu’us minaguf-ñiha put i un i’isåo ni mañotsut.”</p>
<p>Ha kuntinuha si Jesus ya ilek-ña, “Guaha un tåotåo ni gai lahi dos.  I patgun na lahi-ña ilek-ña as tatå-ña, ‘Tåta, na’i yu’ ni irensiåk-ku gi tanu’.’ Pues i tata ha dibidi i tano’-ña entri i dos na lahi-ña.  Dispues di unus kuåntus dihas maloffan, i patgun na lahi-ña ha rikohi todu i guinaha-ña yan i salappe’-ña ya ha dingu i gima’-ñiha.  Humånåo para un chågu’ tånu’, ya ha dispitdisia i salappe’-ña gi manápplacha’ na lina’la’.  Ha gåsta todu i guinaha-ña.  Dispues måttu un dångkulun ha’ilas guennåo na tånu’, ya sinedda’ gui’ sin håfa na guinaha.  Pues humånåo para u facho’chu’i un tåotåo ennåo na tånu’ ya nina’hånåo gui’ para i lanchon-ña para u naná’chochu babui.  Ya put i niñalång-ña asta ha diseseha kumånnu’ i na’babui, låo tåya’ numå’i gui’ ni håfa.  Put lusuttimu klumåru i hinassoñ-ña ya ilek-ña, ‘Todu i fumacho’chuchu’i si tatå-hu mañósopbla nengkannu’, ya estigui’ yu’ na måtai ñålang!  Bai hu kahulu’ ya bai hu hånåo tåtti as tatå-hu ya bai hu åluk, Tåta, umisåo yu’ kontra as Yu’us yan hågu.  Esta ti hu miresi ma’ågang lahi-mu; tråta yu’ kumu unu gi hutnaleru-mu.’  Pues kahulu’ gui’ ya humånåo tåtti as tatå-ña.  “Chåchagu’ ha’ gui’ trabiha ginin i gima’-ñiha anai lini’i’ gui’ as tatå-ña; måttu un dångkulun pininiti gi kurason-ña ya malågu, ya ha toktuk i lahi-ña ya ha chiku gui’.  I ilek-ña i patgun, ‘Tåta, umisao yu’ kontra as Yu’us yan kontra hågu.  Esta ti hu miresi ma’ågang lahi-mu.’  Låo i tata ha ågang i tentago’-ña ya ilek-ña, ‘Chuli’ mågi insigidas i mås måolik na magågu ya en na’minagågu gui’.  Na’inaniyu’ yan na’sinapåtus gui’.  Pues kenni’ i mås yommuk na tatneru ya en pinu’ ya ta fangguput!  Ginin måtai esti na lahi-hu, ya lumå’la’ ta’lu; ginin malingu, låo masodda’ gui’ ta’lu.’  Pues matutuhun i giput.  “I amku’ na che’lu iståba gi lanchu mientras manmasusesedi esti siha . Gi biradå-ña guatu gi gima’ ha hunguk i dandan yan i baila.  Ha ågang unu gi tentågu’ ya ha faisin, ‘Håfa guaha?’ Manoppi i tentågu’ ya ilek-ña, ‘Tuma’lu tåtti i che’lu-mu gi gima’-miyu ya ha punu’i si tatå-mu ni yemmuk na tatneru, sa’ put i måttu gui’ tåtti ya ti chetnudan.’  Nina’gof lalålu’ i amku’ na che’lu nu esti ya ti malagu’ humålum gi gima’; pues humuyung i tata ya finaisin gui’ na u hålum put fabot.  “Låo ilek-ña as tatå-ña, ‘Hekkua’ kuåntus åñus di kalang yu’ i isklåbu, hu fachu’chu’i håo, ya nungka nai ti hu osgi i tinago’-mu siha.  Ya håfa nina’i-mu nu guåhu?  Ni sikera un chiba para gipot-tu yan i amigu-hu siha!  Låo anai måttu esti i lahi-mu, dispues di ha dispitdisia i guinaha-mu gi famalåo’an chålan, un punu’i gui’ ni yemmuk na tatneru!’  “Ineppi ni tata, ilek-ña, ‘Ihu, hågu todu i tiempu gagaigi håo guini gi gima’ ya todu i guinaha-hu iyom-mu.  Låo debidi ta fangguput yan ta fanmaguf, sa’ i che’lu-mu ginin måtai, ya lumå’la’ ta’lu; ginin malingu, låo esta masodda’.’ “</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIII DAMENGGU GI UTDINÅRIU NA TIEMPU</h1>
        <p><strong>Date:</strong> September 2, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiii-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                                          Wis 9, 13-18b</p>
<p>Un tinaitai ginin i Lepblun Tinemtum</p>
<p>Håyi na tåotåo tumungu’ i akunsehun Yu’us,</p>
<p>pat håyi siña humassu håfa intension-ña iSaina?</p>
<p>Mangkubåtdi i hinassun tåotåo siha,</p>
<p>yan i planu-ta siha ti mansiguru.</p>
<p>Sa’ i lalamas na tataotåo ha na’katgågadu i anti</p>
<p>yan i gimå’-ta guini na tånu’ ha hohoñu’ påpa’ i titanus</p>
<p>ni bula chathinassoso-ña.</p>
<p>Yan håssan nai ta adibina i kosas esti na tånu’,</p>
<p>yan bula minappot-ta anai para ta kumprendi håfa esta ta tungu’;</p>
<p>låo yanggin esta manggaigi i kosas siha gi langit, håyi siña umispiha?</p>
<p>Pat sino håyi siña tumungu’ i akunsehu-mu solu atyu siha i Un nå’i tinemtum</p>
<p>yan Un na’hanågui nu i espiritu-mu ginin i sanhilu’?</p>
<p>Ya taiguennao na mana’fanunas i chalan atyu siha i manggaigi gi tanu’.</p>
<p>I finu’ i Saina.</p>
<p>INEPPIN I SÅTMU                                                               Ps 90, 3-4. 5-6. 12-13. 14-17</p>
<p>R.  GI TODU I SIKLU SIHA, O ASAINA, HÅGU FANLIHING-MÅMI.</p>
<p>Un bira tåtti para potbus i taotåo,</p>
<p>ilelek-mu, “Bira hamyu tåtti famagu’un tåotåo.”</p>
<p>Sa’ i mit åñus gi me’nå-mu</p>
<p>kalang nigap ha’, på’gu nai esta maloffan,</p>
<p>osino kalang i guåtdia gi puengi.</p>
<p>INEPPI…..</p>
<p>Un na’fåttu uttimun-ñiha;</p>
<p>Gi sigenti ogga’an manmalingu kalang guinifi;</p>
<p>kalang i cha’guan ni malåyu.</p>
<p>Dokku’ betdi gi egga’an;</p>
<p>låo å’anglu’ yan malålayu gi puengi.</p>
<p>INEPPI…..</p>
<p>Fa’nå’gui ham tumufung dinanchi i ha’ånin-måmi,</p>
<p>kosa ki siña manomtum kurason-måmi.</p>
<p>Na’pasensia Håo, OAsaina!  Kuåntu dihas tetehnan?</p>
<p>Gai ma’asi’ nu i tentago’-mu siha!</p>
<p>INEPPI…..</p>
<p>Na’fambula ham ni yine’ase’-mu yanggin manana,</p>
<p>kosa ki siña manmaguf ham mangånta todu i ha’ånin-måmi.</p>
<p>Puedi u iyun-måmi i kariñosu na inadahin iSainai Yi’us-måmi.</p>
<p>Na’misin i che’chu’ i kannai-måmi!</p>
<p>Na’misin i che’chu’ i kannai-måmi!</p>
<p>INEPPI…..</p>
<p>SIGUNDU NA TINAITAI                                                                 Phlm 9-10. 12-17</p>
<p>Un tinaitai ginin i Kattan San Pablo para si Filimon</p>
<p>Inlugåt di bai hu otdin håo, bai hu faisin håo para un cho’gui esti put i hu gofli’i’ håo.  Hu chocho’gui esti achukka’ guåhu si Pablo, i ambasadot i Kristo Jesus, ya mapreresu yu’ på’gu gi prisenti.  Intonsis, hu fafaisin håo put si Onésimo, guiya lahi-hu gi Kristo; sa’ anai mapreresu yu’ humuyung  tatå-ña yu’ gi isperituhåt.  Hu na’håhanao gui’ tåtti giya hågu, ya sumisiha yan i kurason-hu.  Malagu’ ha’ yu’ muna’såga guini, mientras mapreresu yu’ put i ibangheliu, kosa ki siña ha asisti yu’ kumu kuentåm-mu.  Låo ti ya-hu na bai hu afuetsas håo para un ayuda yu’; malagu’ yu’ na un libri chomo’gui esti.  Pues mungnga yu’ chumo’gui ni håfa solu kumfotmi håo.</p>
<p>Sumuha si Onésimo un råtu ginin hagu put i para u fåttu tåtti ya u såga giya hågu para todu i tiempu.  Ya på’gu esta ti isklåbu ha’ gui’, låo mås ki isklåbu: unu gui’ på’gu gi mañe’lu-ta gi Kristo.  Kumeke’ilekña tåddung gui’ para guåhu!  Ya kumeke’ilekña na tåddung gui’ lokkui’ siempri  para hågu, kumu isklåbu yan kumu che’lu-mu gi Saina!  Intonsis, yanggin guaha kumeke’ilekña i umatungo’-ta, pues risibi gui’ tåtti parehu ha’ yanggin un risisibi yu’.</p>
<p>I finu’ i Saina.</p>
<p>IBANGHELIU                                                                                   Lk 14, 25-33</p>
<p>ÅLELUIA    Ps 119, 135</p>
<p>R.  Åleluia.  NA’FAÑILA’ I MATÅ-MU GI TENTAGO’-MU,</p>
<p>YAN FANÅ’GUI YU’ NU I FINA’TINÅS-MU LAI SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Un biåhi anai iståba un dångkulun linahyan tåotåo manhåhanåo yan si Jesus, Ha bira Gui’ guatu giya siha ya ilek-ña, “Yanggin guaha måttu giya Guåhu sin u bira i tatalo’-ña kontra si tatå-ña yan nanå-ña, kontra i asaguå-ña yan i famagu’on-ña, kontra i mañe’lu-ña, yan kontra guiya na maisa mismu, ti siña ha dalalaki Yu’.  Håyi ni ti malagu’ ha uma i kilu’os-ña ya u dalalaki Yu’ ti siña dumisipulu-hu gui’.  Yanggin guaha giya hamyu malagu’ manhåtsa tori, siempri matå’chung fine’na påpa’ ya para u istudia i plånu yan u katkula kåo nahung gui’ salåppi’ para u na’funhåyan i che’chu’?  Siempri ha cho’gui esti sa’ na’mamahlåo para u tutuhun i fundasion ya ti u siña muna’funhåyan i che’chu’; ya siempri todu i lumi’i’ makassi gui’, ilik-ñiñiha, ‘Atyu’ na tåotåo ha tutuhun manhåtsa una kosa ni ti ha na’siña muna’funhåyan.’  Pat sino yanggin siakåsu na guaha un rai ni malagu’ umakontra yan ottru rai gi gera, na ada ti siempri u fatå’chung påpa’ ya u katkula kåo siña i dies mit na sindalu-ña ha atåha i benti mit na inimigu ni mamamaila’?  Yanggin ti ha na’siña, pues siempri numa’hanåo unus kuåntu gi taotåo-ña mientras chåchagu’ ha’ i inimigu, para u fanmamaisin håfa taimanu para u guaha pås.  Taiguennåo ha’ lokkui’, tåya’ giya hamyu siña dumisipulu-hu yanggin ti ha rinunsia todu i guinaha-ña.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXII DAMENGGU GI UTDINÅRIU NA TIEMPU</h1>
        <p><strong>Date:</strong> August 27, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxii-damenggu-gi-utdinariu-na-tiempu-5/<p>
        <p>FINENE’NA NA TINAITAI                                                                   Sir 3, 17-18, 20. 28-29</p>
<p>Un tinaitai ginin i Lepblun ‘Sirach’</p>
<p>Lahi-hu, na’humitdi håo yanggin un cho’cho’gui i che’cho’-mu,</p>
<p>ya siempri maguaiya håo mås ki atyu i mannåna’i rigålu.</p>
<p>Na’mås humitdi håo, ya un mås takkilu’,</p>
<p>ya siempri un sodda’ suettem-mu gi as Yu’us.</p>
<p>Cha’-mu ispipiha atyu i mampus takkilu’ para hågu,</p>
<p>mungnga ma’ega’ga’ atyu i ti un na’siña.</p>
<p>Ha agradesi manomtum na sinangan i ilun i såbiu,</p>
<p>gaigi i minaguf i temtum na tåotåo gi atendidu na talanga.</p>
<p>Ha pupunu’ i guafi i hanum,</p>
<p>yan i limosna ha na’e’empas i isao siha.</p>
<p>I finu’ i Saina.</p>
<p>INEPPIN I SÅTMU                                                               Ps 68, 4-5. 6-7. 10-11</p>
<p>R.  GI MINAOLEK-MU, O YU’US, UN FA’TINÅSI I PEPBLI GIMÅ’-ÑA</p>
<p>I manunas na tåotåo u fanmaguf, u fanmaguf gi me’nan Yu’us;</p>
<p>u ma silebra yan un dångkulu na minaguf.</p>
<p>Kantåyi si Yu’us, kantåyi i yini’usan na na’ån-ña;</p>
<p>niSainana’ån-ña.</p>
<p>INEPPI…..</p>
<p>I tatan i manaisaina yan i dumifefendi i mambi’uda,</p>
<p>Guiya esti i Yi’us ni såntus i sagå-ña,</p>
<p>Ha nåna’i gima’-ñiha i ti manma’atetendi,</p>
<p>Ha kokonni’ i manmapreresu guatu gi ginefsaga,</p>
<p>INEPPI…..</p>
<p>Un na’uchan måtmu, O Yu’us, gi hilu’ i manerederus;</p>
<p>Un na’ta’lu tåtti i futtalesan i edda’ i tanu’-ñiha ni kansådu;</p>
<p>guennao nai nañåga i taotåo-mu;</p>
<p>gi minaolek-mu, O Yu’us, maguguf Un nå’i i mamopbli ni nisisidat-ñiha.</p>
<p>INEPPI…..</p>
<p>SIGUNDU NA TINAITAI                                                     Heb 12, 18-19. 22-24a</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Ti manmåttu hamyu gi una kosa ni siña mapatcha, taiguihi anai manmåttu i taotåo Israhet, gi mañiñila’ na guåfi gi Eksu’ Sinai, i hinemhum yan trinisti, i pakyu, i katin i kutneta, yan i súnidun un bos.  Anai mahunguk ni taotåo i bos, manmanggågåo na mungnga siha humunguk ottru palåbra.  Inlugåt manmåttu hamyu gi Eksu’ Sion yan gi siudån i lala’la’ na Yu’us, i linangitan na Hirusalen, anai manggaigi mit yan mit na manånghit.  Manmåttu hamyu gi na’maguf na inetnun i primirisa na famagu’un Yu’us, ni manmatugi’ i na’an-ñiha gi langit. Manmåttu hamyu gi as Yu’us, ni Guiya i hues para interu i taotåo, yan para i espiritun i manmåolik na tåotåo ni mana’famprifektu.  Manmåttu hamyu gi as Jesus, ni Guiya prumipåra i nuebu na kuntråta, yan gi masåtpin håga’ ni Ha prumeti mås minaolik ki i haga’ Abel.</p>
<p>I finu’ i Saina.</p>
<p>IBANGHELIU                                                                                   Lk 14, 1. 7-14</p>
<p>ÅLELUIA    Mt 11, 29</p>
<p>R.  Åleluia.   UMA I KATGÅK-KU; ETYAK GIYA GUÅHU, SA’ PASENSIA YAN                                          HUMITDI KURASON-HU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Anai måttu si Jesus gi gima’ un må’gas na Farisehu para u chotchu, masen ripåra nu i taotåo siha håfa bidåda-ña.</p>
<p>Intonsis Ha sangåni si Jesus i kumbiti siha un fina’akumparasion, anai Ha ripåra na manmalagu’ manmatå’chung gi mås måolik na tå’chung:  “Yanggin guaha kumumbida hamyu para i fandånggu, cha’-miyu a’atyik i mås yahululu’ na tå’chung gi lamasa sa’ atyu i u guaha ma kumbida ni takkilo’ña ki hagu.  Ya siña ha’ måttu i kumumbida håo ya u åluk nu hågu, ‘Na’fatå’chung esti na tåotåo guennåo,’ ya siempri gi minamahlåo-mu sumigi håo guatu asta i yapåpapa’ na tå’chung.  Yanggin manmakumbida hamyu fanmatå’chung gi yapåpapa’, kosa ki yanggin måttu i kumumbida håo siempri ilek-ña nu hågu, ‘Amigu, maila’ ya un ge’hilu’.’ Taiguini na siempri mali’i’ håo nu i manamigu-mu ma’onra.  Håyi muna’takkilu’ maisa gui’ u mana’takpapa’ ya håyi muna’takpapa’ maisa gui’ u mana’takkilu’.”  Ha sangåni si Jesus i taotåo ni kumumbida Gui’, “Yanggin para un na’amotsa pat un ná’sena håyi na tåotåo, cha’-mu kumbibida i amigu-mu pat i che’lu-mu pat i parintes-mu pat i manriku na bisinu-mu.  Siña ha’ kinembida håo ya umána’empas hamyu.  Åhi’, yanggin gumuput håo, kumbida atyu siha i mane’egagåo gi chalan, i maninutit, i mange’yao yan i mambåtchit; ya siempri mabendisi håo sa’ ti siña ma’apasi håo tåtti.  Si Yu’us un inapåsi yanggin mana’fanlå’la’ ta’lu i manunas.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> August 19, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                                          Is 66, 18-21</p>
<p>Un tinaitai ginin i Lepblun i Prufeta as Isaiah</p>
<p>Taiguini ilek-ña iSaina:</p>
<p>Måttu yu’ para bai Hu na’fanetnun todu i nasion siha ni difirentis lingguåhin-ñiha; siempri manmåttu siha ya u mali’i’ i gloriå-hu.  Bai Hu pu’luyi un siñåt gi me’nan-ñiha; bai Hu na’fanhånåo atyu siha i mansopbla ginin i entalu’-ñiha para i nasion siha: para Tarshish, para Put yan para Lud, para Mosoch, para Tubal yan para Javan, para i manchågu’ siha na tånu’ ni tåya’ nai mahunguk i na’manman siha na bidå-hu, yan tåya’ nai mali’i’ i gloriå-hu; ya siha para u pruklåma i gloriå-hu gi todu i nasion siha.  Siha para u kinenni’ todu i mañe’lu-mu ginin todu i nasion kumu inifresi para iSaina, ya u fanmåttu manma’u’udai gi kabåyu, gi kalesa yan gi kareta, yan gi hilu’ buliku yan kameyu, mangguaguaguatu giya Hirusalen, i santus na sabanå-hu, ilek-ña iSaina, taiguihi ha’ yanggin machuchuli’ ni ManIsrailitas i inifresin-ñiha gi halum gåsgas nå’yan para i gima’ i Saina.  Ilek-ña iSaina, unus kuåntus gi entri esti siha bai Hu atyik kumu mamåli’ yan Levites.</p>
<p>I finu’ i Saina.</p>
<p>INEPPIN I SÅTMU                                                                                       Ps 117, 1-2</p>
<p>R.   (Mk 16, 15)  FANHÅNÅO PARA TODU I TANU’</p>
<p>YA EN SANGÅNI NU I MAOLIK NA NUTISIA.</p>
<p>Tina iSaina, hamyu ni nasion siha!</p>
<p>Nå’i Gui’ gloria todu hamyu ni taotåo!</p>
<p>INEPPI…..</p>
<p>Sa’ fitmi i ginifli’e’-ña para hita;</p>
<p>ya fiet iSainapara todu i tiempu.</p>
<p>INEPPI…..</p>
<p>SIGUNDU NA TINAITAI                                                     Heb 12, 5-7, 11-13</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Kåo manmaleffa hamyu ni palåbra siha ni mannåna’i ånimu ni mansinangåni hamyu as Yu’us kumu famagu’on-ña?  “Patgon-hu, atendi i Saina yanggin Ha kurihi håo, ya mungnga dinisanima yanggin linalåtdi håo.  I Saina Ha kuririhi todu i Ha guaiya, yan Ha kastitiga todu i Ha aksepta kumu patgon-ña.”  Sungun håfa en padesi kumu kastigun un tåta; i pinadesin-miyu muna’a’annuk na si Yu’us Ha trårata hamyu kumu famagu’on-ña. Kåo guaha påtgun ti kinastiga as tatå-ña?</p>
<p>Yanggin manmakastiga hit, kalang mohun para hita guihi na mumentu una kosa ni para u na’fantristi hit, åhi’ ti para u na’fanmaguf hit.  Låo dispues, atyu siha i manmakurihi ni ennåo na kastigu u magosa pasifiku na premiu gi tinas na lina’la’.</p>
<p>Intonsis, kåhat hulu’ i manyayas na kannai-miyu yan na’fanmetgut i manlålaolåo na temmun-miyu!  Sigi ha’ manmamokkat gi dinanchi na chålan, kosa ki i ke’yåo na ådding ti u inutit, inlugåt u mågung.</p>
<p>I finu’ i Saina.</p>
<p>IBANGHELIU                                                                                   Lk 13, 22-30</p>
<p>ÅLELUIA    Jn 14, 6</p>
<p>R.  Åleluia.   ILEK-ÑA I SAINA, GUÅHU I CHALAN, I MINAGÅHIT YAN I LINA’LA’;</p>
<p>TÅYA’ MÅFATTU GI TATA SIN U ISGIN IYA GUÅHU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Humånåo si Jesus mama’nåna’gui gi siudå yan gi sengsung siha, ya sigi ha’ humatguatu giya Hirusalen. Guaha fumaisin Gui’, “Asaina, kåo dididi’ ha’ para u fanmasåtba?” Manoppi Gui’, “Chagi humålum ginin i istretchu na potta. Bai Hu sangåni hamyu na meggai para u chinagi manhålum låo ti u fansiña. Yanggin kahulu’ i ma’gas i gima’ ya Ha kandålu i petta, ya gaigi håo gi sanhiyung, tumotohgi yan mandådakdak ya ilelek-mu, ‘Siñot, babayi ham,’ siempri manoppi Gui’, ‘Ti Hu tungu’ mangginin manu hamyu mågi.’ Pues siempri en tutuhun sumångan, ‘Manhihita mañotchu yan manggimin. Mama’nå’gui Håo gi chalan-måmi.’ Låo siempri manoppi Gui’, ‘Bai Hu sangåni hamyu, ti Hu tungu’ mangginin manu hamyu mågi. Ritira hamyu ginin Guahu, hamyu ni tailayi bidan-miyu.’  “Siempri guaha kasao yan chikchik nifin, yanggin en li’i’ na mansåfu gi Rainun Yu’us si Abrahan, si Isaac, si Jacob, yan todu i prufeta siha, ya hamyu manmarichåsa. Siempri manmåttu tåotåo siha ginin i sanhaya yan sanlagu, ginin i sangkattan yan sanlichan ya u fanmatå’chung gi sagan-ñiha gi giput i Rainun Yu’us. Guaha siha ni manuttimu u famfine’na yan guaha siha ni mamfine’na u fanuttimu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XX DAMENGGU GI UTDINÅRIU NA TIEMPU</h1>
        <p><strong>Date:</strong> August 13, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xx-damenggu-gi-utdinariu-na-tiempu-3/<p>
        <p>FINENE’NA NA TINAITAI                                                                              Jer 38, 4-6. 8-10</p>
<p>Un tinaitai ginin i Lepblun i Prufeta as Jeremiah</p>
<p>Ilik-ñiha i prinsipi siha ni rai:  “Debidi u mapunu’ si Jeremiah; ha na’fambåbaba sinientin-ñiha i sindålu ni mañopbla guini na siudå, yan kuntodu i taotåo siha, put i sinangångan-ña siha; ti intirisåo gui’ ni minaolik i taotåo, sinoki i binaban-ñiha ha’.”  Manoppi i Rai as Zedekiah:  “Gaigi gui’ gi papa’ i nina’siñan-miyu”; sa’ put i tåya’ i rai siña ha cho’gui yan siha.  Pues makonni’ si Jeremiah ya mayuti’ hålum gi tipu’ ni iyun i Prinsipi as Malchiah, ni iståba gi halum i lugåt anai mañåsaga i guåtdia siha.  Tåli ma’usa para u mana’tunuk gui’ påpa’.  Tåya’ hånum gi tipu’, sino ki fachi’ ha’ ya mañokñuk si Jeremiah gi halum i fachi’.</p>
<p>Humånåo si Ebed-Melech ginin i palåsyu para i trångkan Benjamin ya ilek-ña nu i rai:  “Siñot rai, gaigi i isao guini siha na lalåhi gi todu i bidan-ñiha nu i prufeta as Jeremiah, anai mayuti’ gui’ hålum gi tipu’.  Siempri måtaiñålang gui’ guihi sa’ tåya’ esta nengkannu’ gi siudå.”  Intonsis i rai ha otdin si Ebed-Melech, tåotåo Cushite, para u fangonni’ tres na lalåhi ya u malaknus si Jeremiah ginin i tipu’ åntis di u måtai.</p>
<p>I finu’ i Saina.</p>
<p>INEPPIN I SÅTMU                                                                              Ps 40, 2. 3. 4. 18</p>
<p>R.  (14)  ASAINA, FÅTTU YA UN AYUDA YU’.</p>
<p>Hagas ha’ mannangga yu’, mannangga yu’ nu iSaina;</p>
<p>ya tumekkun Gui’ påpa’ para guåhu ya Ha ékkunguk i inagång-hu.</p>
<p>INEPPI…..</p>
<p>ISainaHa hunguk i inagång-hu.</p>
<p>Ha laknus yu’ ginin i piligru na kantit,</p>
<p>ginin i fachi’ i sisonyan,</p>
<p>Ha na’tohgi yu’ gi hilu’ åtchu’,</p>
<p>ya Ha na’fitmi i addeng-hu,</p>
<p>INEPPI…..</p>
<p>﻿</p>
<p>﻿﻿﻿Ya Ha pu’luyi un nuebu na kånta i pachot-tu,</p>
<p>un himnu para i Yi’os-ta.</p>
<p>Meggai siempri u fanmanatan ya u fanma’å’ñåo</p>
<p>ya u mapo’lu i inangokkun-ñiha giSaina.</p>
<p>INEPPI…..</p>
<p>Maseha na’masi’ yu’ yan popbli yu’,</p>
<p>låo Ha hahassu ha’ yu’ iSaina.</p>
<p>Hågu umayuyuda yan muna’lilibri yu’;</p>
<p>Yu’os-su, cha-‘mu atrasåsao!</p>
<p>INEPPI…..</p>
<p>SIGUNDU NA TINAITAI                                                                    Heb 12, 1-4</p>
<p>Un tinaitia ginin i Katta para i ManHibrehu</p>
<p>Hafañe’lus:</p>
<p>Para hami, un dångkulun linahyan tåotåo gi uriyan-måmi mantistigu.  Intonsis, nihi ya ta na’suha giya hita i istotbu, yan i isao ni gumogo’ti hit mafñut, yan maila’ ya ta fanáchikak gi ditetminasion ni ta fåfana’.  Nihi ya ta na’fitmi i inatan-ta gi as Jesus, anai gaigi na ha dipependi i hiningget-ta desdi i tutuhun asta i uttimu.  Åhi’ ti nina’måhñåo Gui’ ni kilu’us!  Sin imbåtgu, put i minaguf ni numanangga Gui’, ti hinalang Gui’ ni disgråsian i finatai gi kilu’us, ya på’gu gaigi Gui’ na matåta’chung gi agapa’ na bånda gi tronun Yu’us.  Hassu håfa Ha fa’posgui; taimanu sungon-ña ni meggai chinatli’i’ ni ginin i mani’isao!  Pues cha’-miyu sesedi na en fandinesanima ya para en fambåsta.  Gi minimum-miyu kontra i isao trabiha ti måfattu chiña en rinunsia na en fanmapunu’.</p>
<p>I finu’ i Saina.</p>
<p>IBANGHELIU                                                                         Lk 12, 49-53</p>
<p>ÅLELUIA     Jn 10.27</p>
<p>R.  Åleluia.    ILEK-ÑA I SAINA, I GA’-HU KINILU SIHA</p>
<p>MA’E’EKKUNGUK I BOS-SU,</p>
<p>HU TUNGU’ SIHA YA MADALALAKI YU’.             R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus ni mandisipulu-ña:</p>
<p>“Måttu Yu’ guini gi tanu’ para bai Hu fanotngi guåfi.  Ya Hu diseseha na esta mohun mañiñila’.  Guaha un båotismu para bai Hu risibi.  Ya chachathinassu Yu’ asta ki munhåyan esti!  Kåo hinassun-miyu na måttu Yu’ para bai Hu istapblesi pås guini gi tanu’? Bai Hu sangåni hamyu na åhi’; inlugåt, måttu Yu’ para bai Hu na’fanadispatta.  Desdi på’gu para mo’na, i familia ni guaha singku u madibidi tres kontra dos yan dos kontra tres; u adispatta i tata kontra i lahi-ña yan i lahi-ña kontra i tata, i nana kontra i hagå-ña yan i hagå-ña kontra i nana, i suegra kontra i yetnåñ-ña yan i yetna kontra i suegråñ-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIX DAMENGGU GI UTDINÅRIU NA TIEMPU</h1>
        <p><strong>Date:</strong> August 6, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xix-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                                          Wis 18, 6-9</p>
<p>Un tinaitai ginin i Lepblun Tinemtum</p>
<p>Atyu na puengi matungu’ ha’ kuntiempu ni mañaina-ta,</p>
<p>put ennåo na gigun mali’i’ håfa na klåsin manhula</p>
<p>nai mapo’lu i inangokun-ñiha, mansen maguf manå’i ånimu.</p>
<p>I taotåo-mu mananangga</p>
<p>i satbasion i manunas yan i manmadistrosan i inimigun-ñiha.</p>
<p>Sa’ anai Un kastiga i kuntråriun-måmi,</p>
<p>ginin esti nai Un na’fanmatuna ham ni Un ågang.</p>
<p>Sa’ gi sikretu nai manmanufresi sakrifisiu i mañåntus na famagu’un</p>
<p>ya mapraktitika kumu un kurason atyu i Ha tutuhun i Saina.</p>
<p>I finu’ i Saina.</p>
<p>INEPPIN I SÅTMU                                                   Ps 33, 1. 12. 18-19. 20-22</p>
<p>R.  (2)  MANDICHOSU I TAOTÅO SIHA NI MANINATYIK AS YU’US</p>
<p>PARA IYON-ÑA.</p>
<p>Fanmaguf giSaina, hamyu ni manunas;</p>
<p>umatya i tinina ginin i manunas.</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                 Heb 11, 1-2. 8-19</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Ginin i hinenggi ha’ siña muna’fåttu i inangokku ni ta nanangga ya siña nina’annuk i ti siña ta li’i’ gi prisenti.  Ginin i hinenggin-ñiha na i manantigu na tåotåo maninaprueba as Yu’us.</p>
<p>Put i hinenggi na manosgi si Abrahan anai inagang as Yu’us para u hånåo guatu gi tanu’ ni prinimeti as Yu’us.  Ha dingu i mismu tano’-ña achukka’ ti ha tungu’ para månu gui’.  I hinenggi sumusteni gui’ kumu un istrangheru gi tanu’ ni prinimeti as Yu’us.  Sumåga gui’ gi halum tento’, taimanu ha’ si Isaac yan si Jacob, ni siha lokkui’ marisibi parehu na prumesa ginin as Yu’us.  Ha nanangga si Abrahan para u funhåyan i siudå ni maplanuyi yan makåhat gi petmanenti na fundasion.  Put i hininggen-ña na sumiña si Abrahan gumai patgun, maseha esta gui’ sen åmku’ ya si Sara esta ti siña mañågu.  Ha angokku si Yu’us na para u kumpli i prumeså-ña. Achukka’ esta si Abrahan siña ta åluk na måtai, ginin guiya i uniku na tåotåo na måttu lahyan na disendensia achameggai yan i puti’un gi langit, yan i grånun unai gi kantun tåsi.</p>
<p>Manmåtai todu esti siha na tåotåo gi hinenggi.  Åhi’, ti marisibi atyu siha i Ha prumeti si Yu’us, låo mali’i’ ha’ ginin i chagu’, ya ma’aksepta, ya ma’atmiti ha’ na manistrangheru yan mansinsåsaga siha guini gi tanu’.  Atyu i sumåsangan esti siha mana’klåru na manmanispipiha siha para tanu’-ñiha.  Åhi’, ti mahahassu i tanu’-ñiha ni madingu; sa’ yanggin taiguennåo, siempri guaha chånsan-ñiha para u ma bira siha tåtti.  Inlugåt, måolekña esti na tånu’ i madiseseha, i linangitan na tånu’. Put ennåo na ti mamåhlåo si Yu’us para u ma’ågang ni esti siha kumu Yu’us-ñiha, sa’ esta Ha pripåra un siudå para siha.</p>
<p>Put i hinenggi na ha ufresi si Abrahan i lahi-ña as Isaac kumu sakrifisiu anai chinagi as Yu’us. Guiya si Abrahan muna’ Ha fa’tinas si Yu’us i prumesa, ya listu gui’ para u ufresi i uniku na lahi-ña kumu sakrifisiu.  Ilek-ña si Yu’us nu guiya, “Ginin as Isaac na para u fåttu i disindensiåm-mu ni Hu prumeti håo.”  Si Abrahan ha rikuknisa na siña si Yu’us Ha na’lå’la’ ta’lu si Isaac ginin i finatai–ya ennåo na siña ta åluk na ha risibi si Abrahan si Isaac tåtti ginin i finatai.</p>
<p>I finu’ i Saina.</p>
<p>IBANGHELIU                                                                                   Lk 12, 32-48</p>
<p>ÅLELUIA</p>
<p>R.  Åleluia.   FANMAKMÅTA YAN FANLISTU!</p>
<p>TI EN TINGU’ NGAI’AN NAI PARA U FÅTTU I LAHIN I TAOTÅO.                                                                                                                               R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus ni mandisipulu-ña:  “Mandikiki’ na famagu’un, cha’-miyu fanma’åñåo gi lina’la’-miyu sa’ maguf si Tatan-miyu para en fannina’i ni Rainu.  Bendi håfa guinahan-miyu ya fanmanlimosna.  Na’guaha pottan munedan-miyu ni ti u matitik, rikesa gi langit ni tåya’ sakki sina chumuli’ osino u dinistrosa ni ga’ga’.  Amånu nai gaigi i guinaha-mu atyu nai gaigi i kurason-mu.</p>
<p>“Na’fanmafñut i sinturon gi sinturan-miyu yan listu na’fanmañila’ i fallut-miyu.  Na’fanaiguihi hamyu i taotåo siha ni numanangga i finattun i amun-ñiha ginin i fandånggu, kosa ki yanggin måttu ya mandåkdak siña en babayi gui’ sin ditinsion.  Mandichosu atyu siha na muchåchu i mansinedda’ ni amun-ñiha gi finatton-ña ti manmatuhuk.  Åmen, bai hu sangåni hamyu na siempri ha tåpis gui’ ya nina’fanmatå’chung siha gi lamasa ya u fansinetbi. Yanggin siakåsu na måttu gui’ gi tatalu’ puengi patsino åntis di u dokku’ i atdao ya mansinedda’ siha mampriparåo, mandichosu siha siempri.  En tingu’ ha’, ya hu tungu’ lokkui’, na yanggin ha tungu’ i kabesan i gima’ ngai’an nai para u fåttu i sakki’, ti u sedi na u hinatmi i gimå’-ña.  Put ennåo na na’fanlistu hamyu.  I Lahin i Taotåo para u fåttu guihi na ora anai ti en nanangga gui’.”</p>
<p>Ilek-ña si Pedro, “Kåo para hami esti na fina’akumparasion, Asaina, pat para todu i tanu’?”</p>
<p>Ilek-ña i Saina, “Håyi mohun gi hinassun-miyu atyu i fiet yan i sattun na tentågu’ ni siempri nina’må’gas nu i amu-ña ya para guiya u dispåpatcha huyung ni pattin-ñiha grånun nengkannu’ ni makoko’ku’ guennao na tiempu?  Suetti atyu na tentågu’ ni sinedda’ nu i amu-ña machocho’chu’ gi biradå-ña tåtti.  Siguru na siempri nina’ingkatgåo gui’ ni todu i guinaha-ña.  Låo yanggin i tentågu’ ilek-ña entri guiya, ‘Kakaiha ha’ måttu i amu-hu,’ ya ha tutuhun umanña i lalåhi yan i famalåo’an na tentågu’, chumochotchu yan gumigimin, yan bumulålachu, pues siempri måttu tåtti i amun ennåo na tentågu’ gi ha’åni anai ti ninanangga gui’ yan gi ora ni ti ha tungu’.  Siempri kinastiga gui’ duru ya u pine’lu gui’ kumu atyu i ti siña ma’angokku.  “I isklåbu ni ha tungu’ ha’ i minalagu’ i amu-ña ya ti ha pripåra gui’ para u kumpli siempri u makastiga duru låo atyu i ti tumungu’ i minalagu’ i amu-ña maseha ha miresi na u masåolak siempri menus kastigu-ña.  Yanggin meggai mana’i-ña i taotåo pues siempri meggai para makupblåñ-ña.  Mås meggai para makupblåñ-ña i taotåo ni mås meggai katgoñ-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XVIII DAMENGGU GI UTDINÅRIU NA TIEMPU</h1>
        <p><strong>Date:</strong> July 30, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xviii-damenggu-gi-utdinariu-na-tiempu-5/<p>
        <p>FINENE’NA NA TANAITAI                                                                        Eccl 1, 2; 2, 21-23</p>
<p>Un tinaitai ginin i Lepblun Ecclesiastes</p>
<p>Banidå gi entalu’ i banidå siha, ilek-ña si Qoheleth,</p>
<p>banidå gi entalu’ i banidå siha!  Todu i kosas siha banidå!</p>
<p>Estigui’ un tåotåo ni macho’chu’ ha u’usa i tinemtom-ña yan i tiningo’-ña yan kapås gui’ gi che’chu’, ya debidi u sotta i guinaha-ña para ottru tåotåo ni ti macho’chu’.  Estigui’ lokkui’ banidå yan un dångkulun disgråsia.  Ya håfa prubichon-ña i taotåo ginin todu i che’cho’-ña yan i chathinassun i kurason-ña anai machocho’chu’ gi halum somnak?  Todu i ha’ani-ña inikukupa ni pininiti; ya gi puengi lokkui’ ti siña trangkilu i hinasson-ña.  Estigui’ lokkui’ banidå.</p>
<p>I finu’ i Saina.</p>
<p>INEPPIN I SÅTMU                                                               Ps 90, 3-4, 5-6, 12-13, 14 &17</p>
<p>R.    YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETTUK I KURASON-MIYU.</p>
<p>Låo Un bira tåtti para potbus i taotåo,</p>
<p>ilelek-mu, “Bira hamyu tåtti famagu’un tåotåo!”</p>
<p>Sa’ i mit åñus gi me’nå-mu</p>
<p>kalang nigap ha’, på’gu nai esta maloffan,</p>
<p>osino kalang i guåtdia gi puengi,</p>
<p>INEPPI…..</p>
<p>Un na’fåttu uttimun-ñiha;</p>
<p>Gi sigenti ogga’an manmalingu kalang guinifi;</p>
<p>kalang i cha’guan ni malåyu.</p>
<p>Dokku’ betdi gi egga’an;</p>
<p>låo å’anglu’ yan malålayu gi puengi.</p>
<p>INEPPI…..</p>
<p>Fa’nå’gui ham tumufung dinanchi i ha’ånin-måmi,</p>
<p>kosa ki siña manomtum kurason-måmi.</p>
<p>Na’pasensia Håo, OAsaina!  Kuåntu dihas tetehnan?</p>
<p>Gai ma’asi’ nu i tentago’-mu siha!</p>
<p>INEPPI…..</p>
<p>Na’fambula ham ni yine’ase’-mu yanggin manana,</p>
<p>kosa ki siña manmaguf ham mangånta todu i ha’ånin-måmi.</p>
<p>Puedi u iyun-måmi i kariñosu na inadahin iSainai Yi’us-måmi.</p>
<p>Na’misin i che’chu’ i kannai-måmi!</p>
<p>Na’misin i che’chu’ i kannai-måmi!</p>
<p>INEPPI…..</p>
<p>SIGUNDU NA TINAITAI                                                                 Col 3, 1-5. 9-11</p>
<p>Un tinaitai ginin i Kattan San Pablo para i taotåo Colassae</p>
<p>Hafañe’lus:</p>
<p>Esta mana’fanlå’la’ hamyu yan i Kristo Jesus, pues båtga hamyu gi kosas långit, anai                                                                                                                                     matåta’chung i Kristo gi tronu-ña gi agapa’ na båndan Yu’us.  Cha’-miyu muna’susuha i hinassun-miyu gi kosas siha guihi, åhi’ ti i kosas esti na tånu’.  Esta manmåtai hamyu, ya i lina’la’-miyu uma’attuk yan i Kristo gi as Yu’us.  Gaigi gi Kristo i magåhit na lina’la’-miyu ya yanggin umannuk Gui’, siempri manannuk hamyu yan Guiya para en fañåonåo gi gloriå-ña!</p>
<p>Intonsis debidi en pinu’ i disehun esti na tånu’ ni machocho’chu’ giya hamyu, i che’chu’ disunestu, diskaråda, minalagu’ i sensin, manailayi na disehu, yan ambenterihas (sa’ uma’achuli’ i ambenterihas yan i ma’adoran i mamfåtsu na yu’us).  Cha’-miyu fana’adagi unu yan ottru, sa’ esta en pila’ i hagas na tåotåo giya hamyu yan i bision-ña siha yan esta manminagågu hamyu nu i nuebu na tåotåo.  Guiya esti i nuebu na fina’tinas Yu’us, ni kada biråda Ha rinuenueba gi imahen-ña, para ki siña nina’kumprendi håo kabålis nu Guiya.  Put esti na esta tåya’ difirensia entri i MamPagånu yan i ManHudihos, entri i manmasetkumsisiu yan atyu siha i ahi’, i manistrangheru, i ti manmasibililisa, i manisklåbu yan i manlibri, låo i Kristo Guiya todu yan gaigi Gui’ gi todu.</p>
<p>I finu’ i Saina.</p>
<p>IBANGHELIU                                                                                   Lk 12, 13-21</p>
<p>ÅLELUIA     Mt 5, 3</p>
<p>R.  Åleluia.    MANDICHOSU I MAMOPBLIN ESPIRITU;</p>
<p>SA’ U IYUN-ÑIHA I RAINUN I LANGIT.            R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Un tåotåo gi entalu’ i linahyan ilek-ña as Jesus, “Ma’estru, sangåni fan i che’lu-hu na u dibidi i tanu’ ni ha nå’i ham si tatan-måmi.”  Ineppi as Jesus, “Amigu, håyi Yu’ numå’i pudet para bai Hu fanhusga, osino, para bai Hu dibidiyi hamyu ni tanu’-miyu?”  Pues mansinangåni todu i maniståba guennao, “Adahi hamyu, yan prutehi hamyu ginin todu klåsin ambenterihas; sa’ ti ginin i guinaha muna’tutunas i lina’lå’-ña i taotåo, achukka’ taimanu riniku-ña.”</p>
<p>Dispues mansinangåni as Jesus nu esti na fina’akumparasion, “Un riku na tåotåo guaha tano’-ña ni mangusesetcha måolik na pruduktu.  Entri guiya ha’ na maisa ilek-ña, ‘Tåya’ lugåt ni para bai hu po’lu todu i kusetchåk-ku.  Håfa mohun bai hu cho’gui?’  Entri guiya ha’ ilek-ña, ‘Estigui’ bai hu cho’gui, bai hu yulang påpa’ i sagan pine’lok-ku ya bai hu håtsa unu ni mås dångkulu, anai siña hu po’lu todu i kusetchåk-ku yan todu siha i guinaha-hu.  Pues bai hu sangånin maisa yu’, Suetti håo na tåotåo!  Nahung håo ni guinaha-mu para åpmam na tiempu.  Dispasiuyi ha’ på’gu ya un gosan maisa håo, kanu’i yan maneskåyi!’  Låo ilek-ña si Yu’us nu guiya, ‘Tontu håo!  På’gu mismu na puengi u fåkpu’ i lina’lå’-mu; pues håyi para u inaprubetcha todu siha i guinaha-mu?’ “</p>
<p>Put lusuttimu ilek-ña si Jesus, “Parehu ha’ yan esti atyu siha na tåotåo ni mannana’etnun rikesa para siha låo ti manriku gi me’nan Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU</h1>
        <p><strong>Date:</strong> July 23, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                                                 Gn 18, 20-32</p>
<p>Un tinaitai ginin i Lepblun Genesis</p>
<p>Dispues ilek-ña iSainaas Abrahan, “Guåha siha manmakkat na akusasion kontra Sudoma yan Gumora, yan sen dångkulu isao-ñiha.  Debidi bai Hu hånåo påpa’ para bai Hu kétungu’ kåo manmagåhit i akusasion ni Hu hunguk pat åhi’.”</p>
<p>Intonsis må’pus i dos låhi ya humanåo guatu Sudoma, låo sumåga ha’ iSainayan si Abrahan.  Malak guatu si Abrahan giSainaya mamaisin, “Kåo magåhit na para un distrosa i manunas yan i manailayi?  Yanggin guaha singkuenta na manunas gi siudå, kåo para un distrosa interu i siudå?  Kåo ti para un na’måhñao put para un såtba i singkuenta?  Siguru na ti para un punu’ i manunas yan i manailayi.  Impusipbli ennåo!  Ti siña un cho’gui ennåo. Yanggin un cho’gui, pues siempri mangkinastiga i manunas yan i manailayi.  Impusipbli ennåo.  I hues todu i tanu’ debidi u cho’gui i hustisia.”  Manoppi iSaina, “Yanggin mañodda’ Yu’ singkuenta na manunas giya Sudoma, ti bai Hu distrosa i siudå put siha.”  Kumuentus ta’lu si Abrahan: “Put fabot dispensa sa’ kalang båtbaru yu’ ni sigi ha’ di hu kuentusi Håo, Asaina.  Tåotåo ha’ yu’ ya tåya’ direchok-ku para bai sangan ni håfa.  Låo yanggin siakåsu na kuarentaisingku ha’ na manunas na tåotåo inlugåt di singkuenta. Kåo para Un distrosa interu i siudå sa’ put i menus singku?”  Manoppi iSaina, “Ti bai Hu distrosa i siudå yanggin mañodda’ yu’ kuarenta’isingku na manunas na tåotåo.”  Kumuentus ta’lu si Abrahan:  “Yanggin siakåsu na ennao ha’ i kuarenta guaha.”  Manoppi iSaina: “Ti bai Hu distrosa yanggin guaha kuarenta.”  Ilek-ña si Abrahan, “Put fabot cha’mu lalålalu’, Asaina, låo debidi bai hu kuentus ta’lu.  Håfa mohun ya trenta ha’ guaha?”  Ilek-ña iSaina, “Ti bai Hu distrosa yanggin guaha trenta.”  Ilek-ña si Abrahan, “Put fabot dispensa sa’ kalang båtbaru yu’ ni sigi ha’ di hu kuentusi Håo, Asaina.  Håfa mohun ya ennao i benti ha’ masodda’?”  Ilek-ña iSaina, “Ti bai Hu distrosa yanggin guaha benti.”  Ilek-ña si Abrahan, “Put fabot cha’mu lalålalu’, Asaina, ya bai hu kuentus un biåhi ha’ ta’lu. Håfa mohun ya ennao i dies ha’ masodda?”  Ilek-ña iSaina, “Ti bai Hu distrosa yanggin guaha dies.”</p>
<p>I finu’ i Saina.</p>
<p>INEPPIN I SÅTMU                                                               Ps 138, 1-2. 2-3. 6-7. 7-8</p>
<p>R.  ASAINA, ATYU NA HA’ÅNI ANAI MAMAISIN YU’ AYUDU, UN OPPI YU’.</p>
<p>Hu nå’i Håo gråsia,Asaina, yan todu i kurason-hu,</p>
<p>sa’ un hunguk i palåbras i pachot-tu;</p>
<p>hu kantåyi Håo gi me’nan i manyu’us siha.</p>
<p>Hu saluda guatu i santus na templom-mu;</p>
<p>Hu tuna i na’ån-mu sa’ put i guinaiyam-mu yan fiet Håo.</p>
<p>INEPPI…..</p>
<p>Put i yine’ase’-mu yan i minagahet-mu;</p>
<p>sa’ Un na’annuk na må’gas gi hilu’ todu</p>
<p>i na’ån-mu yan i tinago’-mu.</p>
<p>Anai hu ågang Håo, Un oppi yu’;</p>
<p>Un na’metgut i espiritu-hu.</p>
<p>INEPPI…..</p>
<p>Takkilu’ nai gaigi iSaina, låo Ha adadahi i manakpapa’</p>
<p>yan Ha chagugu’i i mambanidosu</p>
<p>Achukka’ mamomokkat yu’ gi halum i piligru,</p>
<p>Un prutetehi yu’ ginin i linalålu’ i inimigu-hu.</p>
<p>INEPPI…..</p>
<p>Un istitira huyung i kannai-mu; i agapa’-mu sumåsatba yu’.</p>
<p>Humahami yan iSainaasta i uttimu.</p>
<p>Asaina, i guinaiyam-mu u dinira para todu i tiempu.</p>
<p>Cha’-mu disatetendi i che’chu’ i kannai-mu!</p>
<p>INEPPI…..</p>
<p>SIGUNDU NA TINAITAI                                                                 Col 2, 12-14</p>
<p>Un tinaitai ginin i Kattan San Pablo para i taotåo Colassae</p>
<p>Hafañe’lus:</p>
<p>Anai manmatakpångi hamyu manmahåfut hamyu yan i Kristo, ya gi båotismu manmakåhat hamyu yan i Kristo ginin i hinenggin-miyu gi aktibu na nina’siñan Yu’us, ni muna’lå’la’ i Kristo ginin i finatai.  Ginin un tiempu manmåtai hamyu gi esperituhåt put i isao-miyu yan put i maniståba hamyu MamPagånu ya ti en praktitika i Lai.  Låo esta si Yu’us Ha na’fanlå’la’ hamyu yan i Kristo.  Esta si Yu’us Ha asi’i hit ni isåo-ta siha.  Ha kansela i ti mambunitu siha na dibi-ta ni manma’apunta påpa’, yan todu siha i ta miresi, Ha chuli’ ginin hita esti siha ya Ha atåni gi kilu’us.</p>
<p>I finu’ i Saina.</p>
<p>IBANGHELIU                                                                                   Lk 11, 1-13</p>
<p>ÅLELUIA     Rom 8. 15</p>
<p>R.  Åleluia.  ESTA EN RISIBI I ESPIRITU NI MUNA’FAMFAMAGU’UN YU’US HIT,</p>
<p>YA GININ ATYU NA ESPIRITU NA TA Å’AGANG SI YU’US TATÅ-TA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Un biåhi iståba na manånayuyut si Jesus gi un lugåt.  Anai munhåyan, måttu guatu giya Guiya un disipulu ya ilek-ña, “Fa’nå’gui ham fan, Asaina, manmanåyuyut, taimanu ha’ fa’na’gueñ-ña si Juan ni mandisipulu-ña.”  Ilek-ña si Jesus nu siha, “Taiguini gagao-miyu yanggin manmanåyuyut hamyu:</p>
<p>Tåta, u matuna i na’ån-mu,</p>
<p>u mamaila’ i gubetnom-mu.</p>
<p>Nå’i ham kada diha ni agun-måmi.</p>
<p>Asi’i ham nu i isao-måmi,</p>
<p>sa’ in asisi’i todu atyu siha i umisagui ham;</p>
<p>ya cha’-mu muna’fanmatetenta ham.”</p>
<p>Pues ilek-ña si Jesus nu i mandisipulu-ña, “Siakåsu unu giya hamyu humånåo para i gima’ i amigu-ña gi tatalu’ puengi ya u åluk nu guiya, ‘Amigu, presta yu’ tres pån guennao.  På’gu ha’ måfattu un amigu-hu gi gima’ ni pumasesehu ya tåya ni håfa siña hu plantåyi gui’;’ ya siakåsu na manoppi gui’ ginin i sanhalum ya ilek-ña, ‘Båsta manatburota.  Esta hu kandålu todu i petta, ya manmamaigu’ ham yan i famagu’on-hu, pues ti siña kahulu’ yu’ para bai hu nå’i håo ni håfa ‘– Bai hu sangåni hamyu, na achukka’ siakåsu ti u kahulu’ para un nina’i ni pån sa’ put i amigu-mu gui’, siempri kahulu’ ya un nina’i todu ni malago’-mu sa’ ti mamåhlao håo na un sigi-ha’ mamaisin.</p>
<p>“Ennåo mina’ bai Hu sangåni hamyu:  Fanmanggågåo, ya en fanmanå’i; fanmanespiha, ya en fanmañodda’; fanmanyå’hu, ya en fanmababayi.  Sa’ todu i manmanggågåo u fanmanå’i, todu i manmanispiha u fanmañodda’, yan todu i manmanyå’hu u fanmababayi.  Kåo guaha giya hamyu ni mantåta u nå’i i patgon-ña kulepbla yanggin ginagao gui’ guihan?  Pat u nå’i gui’ eskotpiu yanggin ginagao gui’ chåda’?  Achukka’ ti mansen måolik hamyu, en tingu’ ha’ numå’i i famagu’un-miyu ni manmåolik siha na kosas.  Kuåntu mås i Tata gi langit en fannina’i ni Espiritu Såntu yanggin en faisin Gui’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVI DAMENGGU GI UTDINÅRIU NA TIEMPU￼</h1>
        <p><strong>Date:</strong> July 16, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvi-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                                             Gn 18, 1-10a</p>
<p>Un tinaitai ginin i Lepblun Genesis</p>
<p>Finatoigui si Abrahan nu iSainagi fi’un i trongkun ‘terebinth’ giya Mamre, mientras matåta’chung gi intrådan i gimå’-ña palapåla, anai esta mamaipi i ha’åni.  Anai tumalak hilu’, ha li’i’ tres na lalåhi manotohgi gi uriyå-ña.  Anai ha li’i’ esti siha, malågu ginin i intrådan i gimå’-ña palapåla para u fantinaggam siha; ya anai mañaluda påpa’ ilek-ña:  “Siñoris, sedi yu’ ya bai hu faisin hamyu ni esti na fabot, cha’-miyu fanhåhahnanåo.  U machuli’ mågi dididi’ hånum ya en fa’gåsi i adding-miyu, yan dispues fandiskånsa gi papa’ esti na trongkun håyu.  Yåki esta manmåttu hamyu bai hu chuli’ mågi dididi’ nengkannu’, ya en na’fanfresku hamyu; ya dispues nai en fanhånåo gi hinanao-miyu.”  Manmanoppi i tres, “Måolik ennao, cho’gui håfa ilek-mu.”</p>
<p>Humålum insigidas si Abrahan gi palapåla ya ha sangåni si Sarah, “Såhyåo, fañuli’ tres mididan harina!  Yaka’ ya un fama’tinas pån.”  Malågu si Abrahan para i katdumin guaka ya ha atyik i mañaña’ sinsen-ña na tatneru ya ha nå’i i sitbinten-ña ya ha na’lågu insigidas.  Dispues ha chuli’ i letchi yan nåtas letchi, yan i katni ni mapripåra, ya ha plånta esti gi me’nan-ñiha; ya ha setbi siha gi papa’ i trongkun håyu mientras mañochotchu.</p>
<p>Mafaisin gui’, “Månggi i asaguå-mu as Sarah?”  Manoppi, “Gaigi gi halum palapåla.”  Unu gi entri siha ilek-ña, “Siempri måttu yu’ ta’lu guini gi ottru såkkan, ya siempri esta gai lahi si Sarah.”</p>
<p>I finu’ i Saina.</p>
<p>INEPPIN I SÅTMU                                                                           Ps 15, 2-3. 3-4. 5</p>
<p>R.    ATYU I CHUMOCHO’GUI I TINAS U LÅ’LA’ GI ME’NAN I SAINA.</p>
<p>Atyu i mamomokkat sin isao yan ha chocho’gui i tininas;</p>
<p>ni sumåsangan i minagåhit gi kurason-ña;</p>
<p>Yan ti ha na’måmancha i ottru tåotåo siha ni hila’-ña.</p>
<p>INEPPI…..</p>
<p>Ti ha na’lålamin i prohimu-ña,</p>
<p>ni ti ha sånganñañaihun siha;</p>
<p>Ginin guiya na manmachatlili’i’ i manailayi,</p>
<p>mientras ha o’onra atyu siha i manma’åñao nu iSaina.</p>
<p>INEPPI…..</p>
<p>Ti mama’ganånansia ni salappe’-ña</p>
<p>ya ti manaksesepta salåppi’ kontra i manunas.</p>
<p>Atyu i chumocho’gui esti siha</p>
<p>ni ngai’an nai u ma’istotba.</p>
<p>INEPPI…..</p>
<p>SIGUNDU NA TINAITAI                                                                 Col 1, 24-28</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus:</p>
<p>På’gu maguf yu’ put i pinadisi-hu put hamyu, sa’ ginin esti na pinadesi hu ayuyuda muna’kabålis håfa tetehnan gi pinadesin i Kristo put i tataotåo-ña, era i Gima’Yu’us. Esta yu’ mafa’tentågu’ i Iklesian Yu’us, ni guiya numå’i yu’ ni esti na cho’chu’ para bai hu cho’gui para minaolik-miyu. Guiya esti na cho’chu’ atyu i para u mapruklåma kabålis i minsåhi, guiya esti atyu na sikretu i Ha nå’na’ ginin todu i taotåo siha desdi i manmaloffan na tiempu ya på’gu nai Ha na’matutungu’ ni taotåo-ña.  I plånun Yu’us era i para u na’matungu’ ni taotåo-ña i sikritu-ña, esti i riku yan gloriosu na sikretu ni gaigi giya Guiya para todu i taotåo siha.  Esti na sikretu era i Kristo ni gaigi giya hamyu, ni kumeke’ilekña na para en fañåonåo gi glorian Yu’us.  Pues in setmunñañaihun i Kristo para todu.  In i’isa todu klåsin tinemtum para in akunseha yan para in fa’nå’gui siha para ki siña in kenni’ todu siha guatu gi me’nan Yu’us kumu mano’a na tåotåo mandadaña’ yan i Kristo.</p>
<p>I finu’ i Saina.</p>
<p>IBANGHELIU                                                                                   Lk 10, 38-42</p>
<p>ÅLELUIA     Lk 8. 15</p>
<p>R.  Åleluia.   MANMAGUF ATYU SIHA I MANSÅTTUN KURASON-ÑIHA</p>
<p>KUMUMPLI I FINIHU’,</p>
<p>YAN MANMANGUSETCHA GININ I MINESNGUN-ÑIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Måttu si Jesus gi un songsung ya tinaggam Gui’ ni un palåo’an ni na’ån-ña si Martha.  Gai che’lu gui’ Maria ni matå’chung påpa’ gi adding i Saina para u ékkunguk i fina’na’guen-ña.  Nina’båba si Martha sinienteñ-ña sa’ guiya ha’ todu i che’chu’; pues malak guatu ya ilek-ña, “Asaina, kåo ti inistototba håo ni ennao i che’lu-hu sa’ ha sotta todu i che’chu’ para guåhu?  Sangåni gui’ fan ya u mamaila’ ya u ayuda yu’!”  Ineppi gui’ nu i Saina, “Martha, Martha!  Meggai chathinassoso-mu yan inistototba håo ni meggai siha na kosas, låo una kosa ha’ prisisu.  Dinanchi inayek-ña si Maria, ya ti u ma’åmut ni ennao.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XV DAMENGGU GI UTDINÅRIU NA TIEMPU￼</h1>
        <p><strong>Date:</strong> July 9, 2022<p>
        <p><strong>Author:</strong> admin<p>
        <p><strong>URL:</strong> https://northstar.website/xv-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                                          Dt 30, 10-14</p>
<p>Un tinaitai ginin i Lepblun Deuteronomy</p>
<p>Ilek-ña si Moises nu i taotåo siha:  “I mohun ya en ekkunguk i bos iSaina, i Yi’us-miyu ya en che’gui i tinago’-ña yan i areklamenton-ña ni manmatugi’ guini na lepblun lai, anai en bira hamyu tåtti giSaina, i Yi’us-miyu, yan todu i kurason yan i antin-miyu.</p>
<p>“Sa’ esti na tinagu’ i hu fafaisin hamyu para en kimpli på’gu na ha’åni ti mistiriosu yan ti chågu’ ginin hamyu.  Taigui guihi hulu’ gi langit na para en aluk, ‘Håyi para u falak hulu’ gi langit ya para u chuli’i’ hit, kosa ki siña ta kumpli?’  Osino gaigi gi ottru bandan tåsi, ya para en aluk, ‘Håyi para u hånåo gi tasi ya para u chuli’i’ hit, kosa ki siña ta kumpli?’  Åhi’ ti taiguennao, sino ki gof hihut giya hamyu, esta gaigi gi pachut yan gi kurason-miyu; hokkuk ha’ para en che’gui i para en kimpli.”</p>
<p>I finu’ i Saina.</p>
<p>INEPPIN I SÅTMU                                                         Ps 69, 14. 17. 30-31. 33-34. 36. 37</p>
<p>R.  (33)   ISPIHA I SAINA GI NISISIDÅT-MIYU, YA SIEMPRI  EN FANLÅ’LA’.</p>
<p>Lao hu tåtayuyut Håo,Asaina,</p>
<p>para Un ékkunguk i ginagågåo-hu.</p>
<p>O Yu’us, gi dangkulun kariñu-mu ékkunguk yu’</p>
<p>ni siguru na ayudu-mu.</p>
<p>Oppi yu’,Asaina, sa’ geftao i guinaiyam-mu;</p>
<p>gi dangkulun mina’ase’-mu bira Håo mågi giya guåhu.</p>
<p>INEPPI…..</p>
<p>Låo malångu yan puti yu’;</p>
<p>prutehi yu’ ni ayudu-mu, O Yu’us.</p>
<p>Ya bai hu tuna gi kanta i na’an Yu’us,</p>
<p>yan bai hu tuna Gui’ ginin i agradesimentok-ku.</p>
<p>INEPPI…..</p>
<p>“Hamyu ni manakpapa’, atan, ya en fanmaguf;</p>
<p>hamyu ni umispipiha si Yu’us, u fanmaguf kurason-miyu!</p>
<p>Sa’ iSainaHa huhunguk i pepbli,</p>
<p>ya ti malelefa ni manmapreresu.”</p>
<p>INEPPI…..</p>
<p>Sa’ si Yu’us para u såtba iya Sion</p>
<p>ya u kåhat di nuebu i siudå siha giya ‘Judah’.</p>
<p>I disindensian i tentago’-ña siha u inirensia,</p>
<p>ya atyu siha i gumuaiya i na’ån-ña u fañåga guennao.</p>
<p>INEPPI…..</p>
<p>SIGUNDU NA TINAITAI                                                                 Col 1, 15-20</p>
<p>Un tinaitai ginin i Kattan San Pablo para i taotåo Colossae</p>
<p>I Kristo Guiya i a’annuk na imåhin i ti a’annuk na Yu’us.</p>
<p>Guiya i primirisa na Patgun Låhi, ni takkilo’ña ki todu i manmafa’tinas siha.</p>
<p>Ginin Guiya na si Yu’us Ha fa’tinas todu i kosas siha gi langit yan gi tånu’,</p>
<p>i mana’annuk yan i ti mana’annuk na kosas siha, kuntodu i espirituhåt na fuetsa,</p>
<p>i saina siha, i manmå’gas yan i åoturidåt siha.</p>
<p>Ha fa’tinas si Yu’us interu i tanu’ yan i langit ginin Guiya yan para Guiya.</p>
<p>Mo’na i Kristo gaigi ki todu i kosas siha,</p>
<p>ya gi dinanña’ yan Guiya todu i kosas siha guaha sagan-ñiha.</p>
<p>Guiya i kabesan i tataotåo-ña, era i Gima’Yu’us;</p>
<p>ya ginin Guiguiya i lina’la’ i tataotåo.</p>
<p>Guiya i primirisa na Patgun Låhi, ni mana’lå’la’ ginin i finatai,</p>
<p>kosa ki Guiya ha’ na maisa u primeru gi todu i nina’huyung siha.</p>
<p>Ginin i disision Yu’us ha’ mismu na gaigi gi Lahi-ña i kabålis na naturåt Yu’us.</p>
<p>Ennåo na si Yu’us Ha disidi para u na’ta’lu tåtti giya Guiya interu i tånu’ yan i langit</p>
<p>ginin i Lahi-ña.</p>
<p>Ha na’fåttu si Yu’us i pås ginin i sakrifision i finatai i Lahi-ña gi kilu’us,</p>
<p>ya ginin esti na Ha na’ta’lu tåtti giya Guiya interu i kosas siha, gi tanu’ yan kuntodu gi langit.</p>
<p>I finu’ i Saina.</p>
<p>IBANGHELIU                                                                                   Lk 10, 25-37</p>
<p>ÅLELUIA     Jn 6, 64, 69</p>
<p>R.  Åleluia.  ASAINA, I FINO’-MU ESPIRITU YAN LINA’LA’,</p>
<p>GAIGI GIYA HÅGU I FINU’ I TAIHINEKKUK NA LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Un abugåo måttu guatu para u chagi muna’kegoddun si Jesus.  Ilek-ña, “Ma’estru, håfa debidi bai hu cho’gui para bai hu gånna i taihinekkuk na lina’la’?”  Ineppi gui’ as Jesus, “Håfa matugi’ gi lai? Håfa kinimprendem-mu?”  Manoppi i taotåo:  ” ‘Debidi un gofli’i’ i Saina i Yi’os-mu yan todu i kurason-mu, yan todu i anti-mu, yan todu i fuetsåm-mu, yan todu i hinassom-mu; yan i prohimu-mu taiguihi i ginefli’e’-mu nu hågu mismu.’ ”  Ilek-ña si Jesus, “Dinanchi i ineppem-mu, cho’gui esti ya siempri un lå’la’.”</p>
<p>Låo malagu’ i abugåo na u matungu’ na tutunas ha’ i bidå-ña put ennåo na ha faisin si Jesus, “Låo håyi i prohimu-hu?”  Manoppi si Jesus, “Un tåotåo humåhanåo påpa’ ginin Hirusalen para ‘Jericho’, anai ma’atåka gui’ nu i mansakki, mana’sin magågu yan ma’anña gui’, dispues masotta gui’ kumekematai. Umafakcha’ na tototunuk lokkui’ gi chalan un påli’ i ManHudihos; anai ha li’i’ gui’ umisgin i ottru båndan chålan ya humåhnanåo. Taiguennåo ha’ lokkui’ bidå-ña i Ayudåntin i Templu, humånåo guatu ya ha atan i taotåo, dispues malak i ottru båndan chålan ya humåhnanåo. Låo un Samaritånu ni pumasesehu maloffan lokkui’ guennao ya anai ha li’i’ gui’ nina’piniti kurason-ña. Malak guatu ya ha palala’i låña yan binu i chetnot-ña ya ha be’i; dispues ha na’ma’udai i taotåo gi ga’-ña gå’ga’ ya kinenni’ gui’ guatu gi fina’guma’, ya inasisti gui’. Gi sigenti diha ha laknus dos pidåsun salåppi’ ya ha nå’i i gai gima’, ya ilek-ña, ‘Asisti esti na tåotåo ya gi biradå-hu bai hu apåsi håo ni gastom-mu nu guiya.’ ”  Put lusuttimu ilek-ña si Jesus, “Håyi guini gi tres muna’annuk na prohimu-ña esti na tåotåo ni ma’anña ni mansakki?”  Manoppi i abugåo, “Atyu i muma’åsi’ nu guiya.”  Manoppi si Jesus, “Pues hånåo ya un cho’gui taiguennao lokkui’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU￼</h1>
        <p><strong>Date:</strong> July 2, 2022<p>
        <p><strong>Author:</strong> admin<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                                          Is 66, 10-14c</p>
<p>Un tinaitai ginin i Lepblun i Prufeta as Isaiah</p>
<p>Taiguihi ilek-ña iSaina:</p>
<p>Fanhamyu manmaguf yan iya Hirusalen ya na’fanguntentu hamyu put guiya,</p>
<p>todu hamyu ni gumuaiya gui’;</p>
<p>Na’fansen maguf hamyu yan guiya,</p>
<p>todu hamyu ni mampininiti put guiya!</p>
<p>I mohun ya un saonåo sumusu</p>
<p>gi letchin i kunsuelu-ña,</p>
<p>Ya un maguf gumimin letchi</p>
<p>gi misin na sisu-ña!</p>
<p>Sa’ taiguihi ilek-ña iSaina:</p>
<p>Bai Hu rega gui’ rikesa kalang sadduk,</p>
<p>ya i rikesan i nasion siha u fanaiguihi i machuchuda’ na milak.</p>
<p>Kumu neni siempri manhineggui hamyu gi kannai-ña,</p>
<p>ya en fangkinariñu gi hilo’-ña;</p>
<p>Taiguihi yanggin ha kunsuela i nana i lahi-ña,</p>
<p>Guåhu lokkui’ bai Hu kunsuela hamyu;</p>
<p>ya siempri en sedda’ i kunsuelun-miyu giya Hirusalen.</p>
<p>Yanggin en li’i’ esti, siempri manmaguf i kurason-miyu,</p>
<p>ya u fanlå’la’ i tataotåo-miyu kalang chå’guan.</p>
<p>Ya i fuetsan iSainasiempri matungu’ ni sitbinten-ña.</p>
<p>I finu’ i Saina.</p>
<p>INEPPIN I SÅTMU                                                   Ps 66, 1-3. 4-5. 6-7. 16, 20</p>
<p>R.  PO’LU YA U ESSALÅO I TANU’ GI MINAGUF PARA SI YU’US</p>
<p>Fanessalåo kun minaguf para si Yu’us, todu hamyu ni manggaigi gi tanu’;</p>
<p>kantåyi tinina para i glorian i na’ån-ña;</p>
<p>pruklåma i takkilu’ na matunå-ña.</p>
<p>Sangåni si Yu’us, “Manna’manman siha i bidå-mu!”</p>
<p>INEPPI…..</p>
<p>“Todu i manggaigi gi tanu’ mandimu gi me’nå-mu;</p>
<p>makantåyi Håo, makantåyi i na’ån-mu!”</p>
<p>Fanmamaila’ ya en li’i’ i che’chu’ Yu’us,</p>
<p>manna’manman bidå-ña para hita.</p>
<p>INEPPI…..</p>
<p>Ha tulaika i tasi para un ånglu’ na tånu’,</p>
<p>manmamokkat siha gi entalu’ i sadduk;</p>
<p>pues maila’ ya ta fanmaguf giya Guiya.</p>
<p>Manggubebetna ni minetgot-ña para todu i tiempu.</p>
<p>INEPPI……</p>
<p>Fanekkunguk, todu hamyu ni manma’åñao as Yu’us,</p>
<p>mientras hu diklårara håfa bidå-ña nu guåhu.</p>
<p>U matuna si Yu’us ni Ha nåna’i yu’ ni malago’-hu</p>
<p>i mina’åsi’ ni hu gågagåo gi tinayuyut.</p>
<p>INEPPI…..</p>
<p>SIGUNDU NA TINAITAI                                                                      Gal 6, 14-18</p>
<p>Un tinaitai ginin i Kattan San Pablo para i taotåo Galatia</p>
<p>Hafañe’lus:</p>
<p>Låo guåhu hokkuk ha’ nai bai hu banidosu put i kilu’us i Saina as Jesukristo; sa’ put i kilu’os-ña na i tanu’ måtai giya guåhu, yan guåhu måtai yu’ para i tanu’. Tåya’ ni håfa bali-ña kåo masetkumsisio i taotåo pat åhi’; hokkuk ha’ bali-ña i para un huyung nuebu na fina’tinas.  Para atyu siha na tåotåo i dumalalalaki esti na lai gi lina’la’-ñiha, i pås yan mina’åsi’ u gaigi giya siha–giya siha yan gi todu i taotåo Yu’us!</p>
<p>Putlus uttimu: cha’-ña ni unu umatburorota yu’ mås, sa’ i paladang ni gaigi gi tataotåo-hu muna’a’annuk na isklåbun Jesus yu’.</p>
<p>I grasian i Saina-ta as Jesukristo u gaigi giya hamyu, hafañe’lus. Åmen.</p>
<p>I finu’ i Saina.</p>
<p>IBANGHELIU                                                                              Lk 10, 1-12. 17-20,</p>
<p>ÅLELUIA     Col 3, 15-16</p>
<p>R.  Åleluia.   PUEDI I PÅS I KRISTO U FANGGUBETNA GI KURASON-MIYU;</p>
<p>YAN I KINABÅLIS I FINANA’GUEN-ÑA U LÅ’LA’ GI SANHALUM-MIYU.                                                                                                                             R.  Åleluia.</p>
<p>+   Un tinaitai ginin i såntu Ibangheliu sigun i tinigi’ San Lucas</p>
<p>Dispues di esti, manapunta i Saina sitentaidos mås na disipulu ya Ha na’fanhånåo siha dos in dos para todu i sengsung yan lugåt siha ni para u bisita.  Ilek-ña nu siha,  “Dinanchi na såkkan i kusetcha låo dididi’ ha’ para u fanmango’ku’; pues faisin i ma’gas i kine’ku’ ya u ná’hånåo mås mamfafacho’chu’ para u fanmango’ku’.  Fanhånåo ya hahasso esti: Hu na’fanhåhanåo hamyu kalang kinilu gi entalu’ i lobu siha.  Cha’-miyu fanmangingilili båstun pat balutan; cha’-miyu fansinandådalias yan cha’-miyu fanmañaluluda ni håyi gi chalan.  Maseha månu na guma’ nai manhålum hamyu, sångan fine’na, ‘Pås para esti na guma’.’  Yanggin guaha pasifiku na tåotåo guennåo, pues siempri oggan i pås-miyu giya guiya; låo yanggin tåya’, pues siempri tuma’lu tåtti i pås giya hamyu.  Fañåga gi etmismu guma’ ya kannu’ yan gimin håfa guahan-ñiha, sa’ i hutnaleru chumilung yan i apås-ña.  Cha’-miyu tulalaika i sagan-miyu desdi un guma’ asta ottru.  “Maseha månu na siudå nai manhålum hamyu, dispues di manmataggam hamyu, kannu’ håfa maplånta gi me’nan-miyu, yan na’fanhomlu’ i manmalångu guennåo.  Sangåni siha, ‘Måttu esta i Rainun Yu’us.’  Låo yanggin ti manma’aksepta hamyu nu i taotåo gi sengsung ni manhålum hamyu fanhånåo para i chalan ya en aluk,  ‘Bai in tantan i petbus esti na songsung ginin i adding-måmi kuentan testimoniu kontra hamyu.  Låo kumprendi na hihut esta i Rainun Yu’us.’  Bai Hu asigura hamyu, na siempri menus kastigu-ña Sudoma ki esti na klåsin songsung.</p>
<p>Manmåttu tåtti i sitentaidos mansen maguf ya ilik-ñiha,  “Ma’estru, kuntodu i manganiti siha manmanosgi ni tinagu’-måmi gi na’ån-mu.”   Gi ineppen-ña si Jesus ilek-ña, “Hu li’i’ si Satanås basnak kalang låmlam ginin i langit.  Atan ha’ håfa bidå-hu; Hu nå’i hamyu pudet para en gatcha’ i kulepbla yan i iskopiu yan todu i fuetsan i inimigu, ya tåya’ para en fannina’chetnudan.   Låo na’mås dångkulu minaguf-miyu put i manmatugi’ i na’an-miyu gi langit ki put i manggái pudet hamyu kontra i aniti.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIII DAMENGGU GI UTDINÅRIU NA TIEMPU￼</h1>
        <p><strong>Date:</strong> June 25, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiii-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                              1 Kgs 19, 16b. 19-21</p>
<p>Un tinaitai ginin i fine’na na Lepblun i Manrai</p>
<p>Ilek-ña iSainaas Elijah:  “Siempri hågu para un olius si Elisha, i lahin Shaphat i taotåo Abel-meholah, ya guiya para un tinahgui kumu prufeta.”</p>
<p>Humånåo si Elijah, ya umasudda’ yan si Elisha, i lahin Shaphat, mientras manalåladu yan dossi na buliku; guiya tumattitiyi i dossi.  Malak guatu si Elijah gi as Elisha ya ha tåmpi ni magagu-ña.  Ha dingu si Elisha i buliku, ya malågu’ ya ha tattiyi si Elijah, ya ilek-ña nu guiya, “Put fabot nangga ya bai hu chiku si tatå-hu yan si nanå-hu, ya bai dalalaki håo.”  Manoppi si Elijah, “Sigi tåtti!  Kåo guaha ada bidå-hu nu hågu?”  Diningu gui’ as Elisha, ya si Elisha ha konni’ i buliku ya ha punu’; ya ha usa i alådu para håyu ya ha sotni i katni, ya ha nå’i i taotåo-ña para u fañotchu.  Pues må’pus ya ha dalalaki si Elijah kumu setbenti.</p>
<p>I finu’ i Saina.</p>
<p>INEPPIN I SÅTMU                                                               Ps 16, 1-2. 5. 7-8. 9-10. 11</p>
<p>R.  (5)  HÅGU IRENSIÅK-KU, O ASAINA.</p>
<p>Adahi yu’, O Yu’us, sa’ giya Hågu nai lumilihing yu’;</p>
<p>ilek-ku nu iSaina, “Hågu Saina-hu.</p>
<p>OAsaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>INEPPI…..</p>
<p>Bai hu tuna iSainani umakunseseha yu’;</p>
<p>achukka’ puengi i kurason-hu ha å’agang yu’.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu yan maguf i anti-hu,</p>
<p>kuntodu i tataotåo-hu gai kumfiånsa;</p>
<p>Sa’ ti para Un abandona i anti-hu para i sampapa’ na tånu’</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fa’nu’i yu’ ni chalan i lina’la,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>SIGUNDU NA TINAITAI                                                                 Gal 5, 1. 13-18</p>
<p>Un tinaitai ginin i Kattan San Pablo para i taotåo ‘Galatia’</p>
<p>Hafañe’lus:  Linibri guinaha-ta–esta i Kristo Ha na’fanlibri hit!  Intonsis fanohgi kumu manlibri na taotågui, ya cha’-miyu sesedi na en fanesklåbu ta’lu.</p>
<p>På’gu put hamyu, mañe’lu-hu, manma’ågang hamyu para en fanlibri.  Låo cha’-miyu sesedi ya para en fa’eskusu esti na linibrin-miyu ya para en sedi na en fangginibetna ni minalagu’ i sensin. Inlugåt di esti, po’lu ya en fanasetbi unu yan ottru ginin i ginefli’i’.  Interu i tinagu’ manchinichili’ ni esti i unu na tinagu’:  “Gofli’i’ i teguång-mu taiguihi i un gofli’i’ håo mismu.”  Yanggin en na’famparehu hamyu yan i manmachålik na gå’ga’, ni mana’puputi yan mana’dådañu unu yan ottru, pues adahi hamyu, sa’ siempri en distrosan maisa hamyu unu yan ottru.</p>
<p>Estigui’ hu såsangan: po’lu ya i Espiritu u dinirihi i lina’la’-miyu, ya siempri ti en na’satisfetchu i minalagu’ i sensin.  I minalagu’ i sensin kinekentra ni minalagu’ i Espiritu, ya i minalagu’ i Espiritu kinekentra ni minalagu’ i sensin.  Inimigu esti i dos, ya kumeke’ilekña esti na ti siña en che’gui håfa minalagu’-miyu.  Yanggin mandiniririhi hamyu ni Espiritu, pues manaigui hamyu gi papa’ i Lai.</p>
<p>I finu’ i Saina.</p>
<p>IBANGHELIU                                                                                   Lk 9, 51-62</p>
<p>ÅLELUIA     1 Sm, 3, 9; Jn 6, 68c</p>
<p>R.  Åleluia.   SÅNGAN, ASAINA, HÅFA MALAGO’-MU, SA</p>
<p>UME’EKUNGUK I TENTAGO’-MU;  HÅGU NAI</p>
<p>GAIGI I FINU’ I TAIHINEKKUK NA LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Anai hihihut esta i tiempu anai para u makonni’ si Jesus ginin esti na tånu’, Ha na’fitmi hinasson-ña na para u hånåo para Hirusalen, ya Ha na’fanhånåo tentågu’ siha manmofo’na ki Guiya. Manhålum esti siha gi un songsung Samaritånu para u ma pripåra i finaloffån-ña si Jesus, låo ti manmalagu’ i ManSamaritånu na u ma taggam Gui’ sa’ put i guaguaguatu Gui’ para Hirusalen. Anai mali’i’ esti ni dos na disipulu-ña as Santiago yan Juan, ilik-ñiha, “Asaina, kåo malagu’ Håo ya bai in agang guåfi påpa’ ginin i langit ya u fandinistrosa esti siha?” Tumalakguatu giya siha ya manlinalåtdi.  Dispues manhånåo para ottru songsung.</p>
<p>Mientras manhåhanåo, guaha umåluk as Jesus, “Bai hu dalalaki Håo maseha para månu Un hanågui.”  Ilek-ña si Jesus nu Guiya, “I lobu manggái saga yan i paluma manggái chenchun, låo i Lahin i Taotåo tåya’ anai para u na’åssun i ilu-ña.”</p>
<p>Ilek-ña nu i ottru, “Tattiyi Yu’.”  Manoppi i taotåo, “Nangga ya bai hu håfut si tatå-hu fine’na.”</p>
<p>Ilek-ña si Jesus nu guiya, “Po’lu i manmåtai ya u mahåfut i matai-ñiha; låo maila’ ya un anunsia i Rainun Yu’us.”  Ilek-ña i ottru nu Guiya, “Bai hu dalalaki Håo, Asaina, låo nangga yu’ ya bai hu dispidi nåya i taotåo-hu.”  Ineppi gui’ as Jesus, “Maseha håyi ni esta ha go’ti i alådu ya sigi ha’ tumalaktatti ti umatya yan i Rainun Yu’us.”</p>
<p>`I Ibangheliun i Saina</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> June 18, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-corpus-christi-6/<p>
        <p>FINENE’NA NA TINAITAI     Gn 14, 18-20</p>
<p>Un tinaitai ginin i Lepblun Genesis</p>
<p>Si Melchizedek, i rai iya Salem, mañuli’ huyung pån yan binu, ya put i pali’ i Mås Takkilu’ na Yu’us gui’, ha bendisi si Abram ni esti siha na finihu’:</p>
<p>“Si Yu’us i Mås Takkilu’, ni muna’huyung i langit yan i tanu’,</p>
<p>U binendisi si Abram;</p>
<p>Ya u matuna si Yu’us i Mås Takkilu’,</p>
<p>Guiya ni Ha intrega gi kannai-mu i maninimigu-mu siha.”</p>
<p>Ya si Abram ha nå’i gui’ un-dies påtti ginin todu.</p>
<p>I finu’ i Saina.</p>
<p>INEPPIN I SÅTMU Ps 110, 1. 2. 3. 4</p>
<p>R.  PÅLI’ HÅO PARA TODU I TIEMPU GI OTDIN MELCHIZEDEK.</p>
<p>Ilek-ña iSainanu Hågu, Saina-hu:  “Fatå’chung gi tronu-mu gi</p>
<p>agapa’-hu ya bai Hu fa’oddas i addeng-mu i maninimigu-mu.”</p>
<p>INEPPI….</p>
<p>I bastun må’gas na pudet-mu iSainapara u istira desdi iya Sion.</p>
<p>Ilek-ña iSaina:  “Fanmånda gi hilu’ i maninimigu-mu.”</p>
<p>INEPPI…..</p>
<p>“Manå’i håo fuetsan prinsipi desdi i ha’ånin mafañagu-mu .</p>
<p>Gi sinantusan na mina’lak åntis di u dokku’ i puti’un i ha’åni,</p>
<p>kalang chi’up esta håo lumahi-hu.”</p>
<p>INEPPI…..</p>
<p>Esta manhula iSaina, ya ti para u tulaika i hinasson-ña:</p>
<p>“Kalang si Melchizedek påli’ Håo para todu i tiempu.”</p>
<p>INEPPI…..</p>
<p>SIGUNDU NA TINAITAI l Cor 11, 23-26</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i finanå’gui ni hu nåna’i hamyu: na i Saina as Jesus, gi puengi anai matraiduti Gui’, Ha chuli’ un pidåsun pån, Ha nå’i gråsia si Yu’us, Ha ipi’, ya ilek-ña, “Guiya esti i tataotåo-hu, ni para hamyu.  Che’gui esti ya en hahassu Yu’.”  Gi taiguini ha’ ta’lu na manera, dispues di i sena Ha chuli’ i kopa ya ilek-ña, “Guiya esti na kopa i nuebu na kuntråtan Yu’us, ni maseyu ni hagå’-hu.  Gi kada en gimin esti, che’gui ya en hahassu Yu’.”  Esti kumeke’ilekña na gi kada biåhi na en kannu’ esti na pån yan en gimin ginin esti na kopa en pruklålama i finatai i Saina asta ki måttu Gui’.</p>
<p>I finu’ i Saina.</p>
<p>IBANGHELIU Lk 9, 11b-17</p>
<p>ÅLELUIA    John 6, 51-52</p>
<p>R.  Åleluia.   ILEK-ÑA I SAINA, GUÅHU I LALA’LA’ NA PÅN</p>
<p>NI GININ I LANGIT;</p>
<p>HÅYI KUMÅNNU’ ESTI NA PÅN SIEMPRI U LÅ’LA’</p>
<p>PARA TODU I TIEMPU.</p>
<p>R.  Åleluia</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Si Jesus Ha kuentusi i linahyan tåotåo put i Rainun Yu’us, ya Ha na’fanhomlu’ todu i numisisita mana’fanhomlu’. Anai kumekematchum i atdao manmåttu i Dossi ya ilik-ñiha nu Guiya, “Na’fanhånåo i linahyan kosa ki siña manmalak i sengsung yan i lancherihas guini gi uriya ya u fanmanespiha sagan-ñiha para u fanmaigu’ yan para u fañotchu, sa’ gof cha’gu esti na lugåt nai manggaigi hit.”  Manineppi siha, “Sa’ håfa na ti siña hamyu mismu numå’i siha na’-ñiha?” Manmanoppi, “Tåya’ guinaha-ta, ennåo ha’ i singku na pidåsun pån yan dos na guihan.  Patsino po’lu ya hami bai in fanhånåo ya in fanmamåhan nengkannu’ para esti siha na tåotåo?” (Iståba guennåo kåsi ennåo i singku mit na lalåhi.)  Ilek-ña si Jesus nu i mandisipulu-ña, “Na’fanetnun siha i taotåo singkuenta kada gurupu ya na’fanmatå’chung.”  Ma dalalaki i tinago’-ña ya mana’fanmatå’chung siha.  Dispues, Ha chuli’ i singku na pidåsun pån yan i dos na guihan, Ha na’talak hilu’ si Jesus i matå-ña gi langit, Ha sångan i bendision gi hilu’ i pån yan i guihan, Ha ipi’ esti siha, ya Ha nå’i i mandisipulu-ña para u ma påtti i linahyan tåotåo. Todu siha mañotchu asta ki mannahung.  Atyu i sepblan-ñiha put todu, mana’bula dossi na kanåstra.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES SANTISIMA TRINIDAD</h1>
        <p><strong>Date:</strong> June 10, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad-6/<p>
        <p>FINENE’NA NA TINAITAI                                                                          Prv 8, 22-31</p>
<p>Un tinaitai ginin i Lepblun Sinangan siha</p>
<p>Taiguini ilek-ña i Tinemtum Yu’us:</p>
<p>“I Saina fumañågu Yu’, i primirisa gi minalago’-ña,</p>
<p>i fumo’nanaigui i famagu’on-ña desdi i antigu na tiempu;</p>
<p>Desdi i antigu machuda’ñaihun Yu’ huyung,</p>
<p>fine’na, åntis di i tanu’.</p>
<p>Anai tåya’ iståba tåddung esta Yu’ mana’huyung,</p>
<p>anai trabiha tåya’ bo’bu’ hånum;</p>
<p>Åntis di u fanmapo’lu i sabåna siha gi sagan-ñiha,</p>
<p>åntis di i eksu’ siha, esta Yu’ mana’huyung;</p>
<p>Anai trabiha ti mafa’titinas i tanu’ yan i gualu’,</p>
<p>åntis di i primet fachi’ i tanu’.</p>
<p>“Anai i Saina, Ha iståpblesi i langit siha iståba’ Yu’ guihi,</p>
<p>anai Ha måtka i linderun i mattingan;</p>
<p>anai Ha na’fitmi i langit gi sanhilu’,</p>
<p>anai Ha tåtmi fitmi i haligin i tanu’;</p>
<p>Anai Ha råya para chi-ña i tasi,</p>
<p>ya mungnga na ti u fanosgi ni tinago’-ña;</p>
<p>Iståba Yu’ gi fi’on-ña kumu fafacho’chu’,</p>
<p>ya Guåhu i minagof-ña kada diha,</p>
<p>Humugågandu Yu’ gi me’nå-ña durånti esti siha,</p>
<p>humugågandu Yu’ gi sanhilu’ i tano’-ña;</p>
<p>ya Hu sodda’ minagof-fu gi famagu’un i taotåo.”</p>
<p>I finu’ i Saina.</p>
<p>INEPPIN I SÅTMU                                                                           Ps 8, 4-5. 6-7. 8-9</p>
<p>R.  O ASAINA, YU’US-MÅMI, GOF BUNITU I NA’ÅN-MU GI TODU I TANU’!</p>
<p>Anai hu atan i langet-mu, i fina’tinas i kannai-mu,</p>
<p>i pilan yan i puti’un ni Un plånta gi sagan-ñiha–</p>
<p>Håfa na Un atetendi i taotåo siha,</p>
<p>ni para u fanmåtai ha’, ya Un asisisti siha?</p>
<p>INEPPI…..</p>
<p>Låo Un fa’tinas siha dididi’ ha’ menus ki yu’us,</p>
<p>Un kurona siha mina’lak yan onru.</p>
<p>Un nå’i siha pudet para u magubetna i nina’huyong-mu,</p>
<p>Un po’lu todu i kosas gi adding-ñiha:</p>
<p>INEPPI…..</p>
<p>Todu i kinilu yan nubiyu,</p>
<p>kuntodu i ga’ga’ gi halum tånu’,</p>
<p>I paluma siha gi airi, i guihan gi tasi,</p>
<p>yan todu i mannanangu gi halum tåsi.</p>
<p>INEPPI…..</p>
<p>SIGUNDU NA TINAITAI                                                                 Rom 5, 1-5</p>
<p>Un tinaitai ginin i Kattan San Pablo para i taotåo Roma</p>
<p>På’gu ni esta mana’fanunas hit gi me’nan Yu’us ginin i hinenggi, manggaigi hit gi pås yan Yu’us ginin i Saina-ta as Jesukristo.  Guiya si Jesukristo kumonni’ hit ginin i hinenggi para i ekspirensiån-ña ni gråsian Yu’us, anai manlåla’la’ hit på’gu.  Put esti na mambanidosu hit ni atyu i ta nanangga na para ta fañåonåo gi glorian Yu’us!  Mambanidosu hit lokkui’ put i prublemå-ta, sa’ ta tungu’ na ha na’fanmemesngun hit i prublema siha ya i minesngun muna’fåfattu i apruebasion Yu’us, ya i apruebasion-ña muna’fåfattu i ninangga.  Esti na ninangga ti u na’fandisganåo hit, sa’ esta Ha chuda’ huyung si Yu’us i ginifli’e’-ña para hålum gi kurason-ta ginin i Espiritu Såntu, ni manmanå’i hit kumu rigålun Yu’us para hita.</p>
<p>I finu’ i Saina.</p>
<p>IBANGHELIU                                                                                   Jn 16, 12-15</p>
<p>ÅLELUIA    See Fv l, 8</p>
<p>R.  Åleluia.  U MATUNA I TATA, I LAHI-ÑA YAN I ESPIRITU SÅNTU:</p>
<p>PARA SI YU’US NI GAGAIGI, NI ISTÅTABA, YAN</p>
<p>PARA U FÅTTU.                                                       R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:</p>
<p>Guaha mås meggai para bai Hu sangåni hamyu, låo ti siña en singun på’gu.</p>
<p>Låo yanggin måttu Gui’,</p>
<p>sa’ put i Guiya i Espiritun minagåhit</p>
<p>Guiya en fangginiha para todu i minagåhit.</p>
<p>Ti ginin Guiya ha’ na maisa na para u kuentus,</p>
<p>låo para u sångan atyu ha’ siha i hiningok-ña,</p>
<p>ya Guiya siempri Ha anunsia giya hamyu håfa siha para u fanmasusedi.</p>
<p>Yanggin Ha cho’gui esti pues siempri Ha tuna Yu’,</p>
<p>sa’ Guiya siempri Ha risibi ginin Guahu</p>
<p>håfa para u anunsia giya hamyu.</p>
<p>Todu i guinahan i Tata iyok-ku.</p>
<p>Ennåo mina’ Hu sångan na atyu siha i para u anunsia giya hamyu</p>
<p>para u chuli’ ginin Guahu.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> June 3, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes-6/<p>
        <p>FINENE’NA NA TINAITAI                                                                          Acts 2, 1-11</p>
<p>Un tinaitai ginin i Bidan i ManApostulis</p>
<p>Anai måttu i ha’ånin Pentekostes, mansinedda’ i mandisipulu mane’etnun gi un lugåt. Gotpi ha’ måttu un dångkulu na buruka kalang mohun un metgut na månglu’ ginin hihilu’ gi mapagåhis ni mahunguk gi todu i halum guma’ anai manmatåta’chung siha. Kalang guåfi na hula’ manannuk ya dispues machalapun ya mañåga gi hilu’ kada unu giya siha. Todus mambula ni Espiritu Såntu. Matutuhun manguentus gi ottru lingguåhi yan manmananununsia manna’manman na sinangan mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na ManHudihos siha ginin todu nasion. Mahunguk i buruka ya manetnun gi un dångkulu na gurupu. Maningkibukåo hinassun-ñiha sa’ kada unu giya siha mahunguk i lalåhi manguekuentus gi lingguåhin-ñiha mismu. Nina’fanmanman siha ni todu i masusedi.  Manmamamaisin sa’ mansen manman, “Na ada ti todu ha’ esti siha na tåotågui i manguekuentus tåotåo Galileha?  Håfa taimanu na kada unu giya hami in hihinguk siha gi lingguåhin-måmi.  Puru ham tåotåo Parthian, tåotåo Medes, yan tåotåo Elamites.  Mañåsaga ham giya Mesopotamia, Judea yan Cappadocia, Pontus, Asia, Phrygia yan Pamphylia, Ihipto, yan i uriyan Libya, fi’un Sirenehu.  Guaha siha bisita ginin Roma–todu ManHudihos, Cretans yan Arabs lokkui’.  Låo kada unu giya hami humunguk siha manguekuentus gi linggguåhin-måmi put i manna’manman na che’chu’ Yu’us.”</p>
<p>I finu’ i Saina.</p>
<p>INEPPIN I SÅTMU                                                               Ps 104, 1. 24. 29-30. 31. 34</p>
<p>R.  (30)  ASAINA, NA’FÅTTU I ESPIRITU-MU</p>
<p>YAN RINUEBA I HICHURAN I TANU’.</p>
<p>Anti-hu, tuna iSaina!</p>
<p>Asaina, Yu’os-su, magåhit na må’gas Håo!</p>
<p>Difirentis klåsi siha i fina’tinås-mu,Asaina!</p>
<p>bula i tanu’ ni fina’tinås-mu.</p>
<p>INEPPI…..</p>
<p>Puedi u tatatchu ha’ todu i tiempu i glorian iSaina;</p>
<p>puedi u maguf iSainani fina’tinås-ña!</p>
<p>Puedi u nina’maguf si Yu’us ni kantåk-ku;</p>
<p>siempri bai hu maguf giSaina.</p>
<p>INEPPI…..</p>
<p>Yanggin Un na’påra manhågung, siempri manmåtai</p>
<p>ya u fana’lu tåtti gi petbus ni ginin ennåo na manmafa’tinas siha.</p>
<p>Anai Un na’hånåo mo’na i hinagong-mu, manmafa’tinas siha,</p>
<p>ya Un rinueba i hichuran i tanu’.</p>
<p>INEPPI …..</p>
<p>SIGUNDU NA TINAITAI                                                                 1 Cor 12, 3b-7. 12-13</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Tåya’ siña kumomfisatñaihun na si “Jesus Saina Gui’,” solu dinidikta gui’ ni</p>
<p>Espiritu Såntu.  Guaha difirentis klåsin espirituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin setbisiu, låo etmismu Saina ha’ masesetbi.  Guaha difirentis klåsin kapasidåt para u macho’gui i sitbisiu, låo etmismu Yu’us numåna’i kapasidåt todu para u ma cho’gui kada sitbisiu.  Mana’á’annuk i gumaigin i Espiritu gi kada tåotåo para minaolik todu.</p>
<p>I Kristo kalang un tataotåo ni meggai na påtti; låo un tataotåo ha’, achukka’ manggaigi meggai difirentis na påtti.  Gi etmismu manera, todu hit, maseha ManHudihos siha pat sino MamPagånu, måseha manisklåbu pat sino manlibri, manmatakpångi hit gi un tataotåo ginin i etmismu Espiritu, ya todu hit manmanå’i ni esti i uniku na Espiritu para ta gimin.</p>
<p>I finu’ i Saina.</p>
<p>‘SEQUENCE’</p>
<p>Maila’, Espiritu Såntu, maila’!</p>
<p>Ya ginin i linangitan na gimå’-mu</p>
<p>Na’fanina i yiniusan na kåndit!</p>
<p>Maila’, Tatan i mamopbli!</p>
<p>Maila’, Hågu ni mannåna’i rigålu’!</p>
<p>Maila’, Hågu ni kandit i kurason tåotåo!</p>
<p>Hågu, i mås måolik mangunsuela;</p>
<p>Hågu, i mås amigun i anti;</p>
<p>Suåbi na diskånsu guini gi tanu’;</p>
<p>Gi che’chu’-måmi, mamis na diskånsu;</p>
<p>Ma’agradesi na frinesku gi minaipi;</p>
<p>Kunsuelu gi halum pininiti.</p>
<p>O matuna na Kåndit Yu’us,</p>
<p>Fanina guini gi kurason-mu,</p>
<p>Yan na’bula i sanhalum-måmi!</p>
<p>Yanggin taigui Håo, mantåya’ ham,</p>
<p>Tåya’ måolik cho’chu’ pat hinassu,</p>
<p>Tåya’ libri gi mancha pat båba.</p>
<p>Na’homlu’ i chetnut-måmi, na’fanmetgut ham ta’lu;</p>
<p>Gi inanglu’-måmi na’fåttu i sirenu;</p>
<p>Fa’gåsi i manchan i isao.</p>
<p>Na’maññaña’ i mahettuk na kurason;</p>
<p>Na’lagu’ i manenghing, na’maipi i figu;</p>
<p>Chachalåni i a’abak na ådding.</p>
<p>Gi mamfiet, ni manmanadodora</p>
<p>Yan makomfisatñañaihun Håo kada diha</p>
<p>Na’fåttu i sietti na rigalu-mu;</p>
<p>Nå’i siha premiun bittut;</p>
<p>Na’i siha ni satbasion-mu, O Asaina;</p>
<p>Na’i siha taihinekuk na minaguf. Åmen.</p>
<p>Åleluia.</p>
<p>IBANGHELIU                                                                                               Jn 20, 19-23</p>
<p>R.  Åleluia.   MAILA’, ESPIRITU SÅNTU, YA UN NA’FAMBULA I</p>
<p>KURASON I MAMFIET NU HÅGU;</p>
<p>YA NA’FAÑILA’ I GUAFIN I GINIFLI’E’-MU GIYA SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñao-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.” Anai munhåyan Ha sångan esti, mamfina’nu’i siha ni kannai-ña yan i kalaguåk-ña. Manmaguf i mandisipulu anai ma li’i’ i Saina. Ilek-ña ta’lu, “I pås u gaigi giya hamyu.  Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> May 20, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion-6/<p>
        <p>FINENE’NA NA TINAITAI Acts 15, 1-2. 22-29</p>
<p>Un tinaitai ginin i Bidan i ManApostulis</p>
<p>Unus kuåntu na lalåhi manmåttu påpa’ giya Antioch ginin Hudeha ya matutuhun manmafa’nå’gui i mañe’lu siha, “Solu manmasetkumsisiu hamyu sigun i mapraktitika ni tinagu’ Moises, ti siña hamyu manmasåtba.”  Estigui’ tumutuhun i chinatkumprendi gi taotåo kontra si Pablo yan Barnabas.  Put lusuttimu madisidi na si Pablo, yan si Barnabas yan unus kuåntu na tåotåo para u fanhånåo hulu’ ya u fanali’i’ yan i manapostulis yan i manåmku’ giya Hirusalen put esti na kuestion.</p>
<p>Madisidi ni manapostulis yan i manåmku’, ya mangumfotmi i Gima’Yu’us giya Hirusalen na u fanmanatyik riprisentånti ginin i entalu’-ñiha ya para u mana’fanhånåo para Antioch para u fañiha yan si Pablo yan Barnabas.  Atyu siha i manma’atyik kalang mantatakkilu’ gi kumunidå, si Judas ni mås matungo’-ña kumu Barsabbas, yan si Silas.  Siha para u inintrega esti na kåtta:</p>
<p>“I manapostulis, i manåmku’, yan i mañe’lun-miyu ma ekstetendi i filisitasion-ñiha para i mañe’lun-ñiha ni iståba MamPagånu giya Antioch, Syria yan Cilicia.  In hinguk na guaha unus kuåntu gi mangga’chung-måmi nina’fambåba sinientin-miyu ginin i sinangan-ñiha nu hamyu sin pitmisu ginin hami ya maninistotba i pås gi hinassun-miyu.  Pues put ennåo na todu ham manakumfotma para bai in fanmanatyik riprisentånti ya bai in na’fanhånåo guatu giya hamyu mañisiha yan i ta sen gofli’i’ as Barnabas yan Pablo, ni magågasta todu i tiempun-ñiha put i Saina-ta as Jesukristo.  Esti i dos nina’hanao-måmi, era si Judas yan Silas, ni para en fansinangåni ni esti na nutisia ginin i pachut-ñiha: ‘Estigui’ i disision i Espiritu Såntu, yan i disision-måmi lokkui’, na ti para bai in upbliga hamyu mås ki i gof prisisu, era para mungnga makånnu’ i katni ni esta ma’ufresi para i yi’us i MamPagånu, para mungnga manggimin håga’; para mungnga makånnu’ i katnin i ga’ga’ ni mañukut, yan para mungnga i disunestu.  Siempri manmágof akunseha hamyu putno en che’gui esti siha.  Adios.’ ”</p>
<p>I finu’ i Saina.</p>
<p>INEPPIN I SÅTMU Ps 67, 2-3. 5, 6, 8</p>
<p>R.  UN MATUNA NI TODU I TAOTÅO SIHA, O YU’US!</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us,</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit,</p>
<p>ya todu i tanu’ siha uma’adora i Yi’os-ta.</p>
<p>INEPPI…..</p>
<p>﻿﻿SIGUNDU NA TINAITAI Rb 21, 10-14. 22-23</p>
<p>Un tinaitai ginin i Lepblun Ribilasion</p>
<p>Ha go’ti yu’ i Espiritu, ya i anghit ha konni’ yu’ para i puntan un takkilu’ na oksu’ sabåna.  Ha fanu’i yu’ ni iya Hirusalen, i Santus na Siudå, tototunuk ginin i langit ginin as Yu’us ya ma’lak ni glorian Yu’us.  Muma’lak i siudå kalang un guaguan na åtchu’, kalang i ‘jasper’ na åtchu’, klåru kalang kriståt.  I kellåt-ña dångkulu yan takkilu’ ya dossi trangkån-ña, ya dossi na manånghit maningkatgåo ni trångka siha.  Manmatugi’ gi trångka i na’an i dossi na råsan i taotåo Israhet. Manggaigi tres na trångka gi kada bånda: tres gi sanhaya, tres gi sanlichan, tres gi sangkattan, yan tres gi sanlagu.  Makåhat i ligan i siudå gi hilu’ dossi na åtchu’ fundasion, ya manmatugi’ i na’an i dossi na apostulis i Kinilu.</p>
<p>Ti manli’i’ yu’ templu gi siudå, sa’ i templon-ña era i Saina i Todu Ha Na’siña na Yu’us yan i Kinilu.  Ti ha nisisita i siudå i atdao pat i pilan para u inina, sa’ ini’ina ni glorian Yu’us, ya i Kinilu, Guiya i fallot-ña.</p>
<p>I finu’ i Saina.</p>
<p>IBANGHELIU Jn 14, 23-29</p>
<p>ÅLELUIA     Jn 14, 23</p>
<p>R.  Åleluia.  YANGGIN HÅYI GUMUFLI’I’ YU’, PUES SIEMPRI</p>
<p>HA KUKUMPLI I FINO’-HU,</p>
<p>YA SIEMPRI U GINEFLI’I’ AS TATÅ-HU, YA BAI</p>
<p>IN FATTU GUATU GIYA GUIYA. R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:</p>
<p>“Maseha håyi ni gumufli’i’ Yu’ siempri fiet ni fino’-hu,</p>
<p>ya siempri ginefli’i’ gui’ as Tatå-hu;</p>
<p>ya siempri måttu ham giya guiya</p>
<p>ya bai in fa’sagan-måmi iya guiya.</p>
<p>Maseha håyi ni ti gumufli’i’ Yu’ ti ha kukumpli i fino’-hu.</p>
<p>I finihu’ ni en hinguk ti iyok-ku;</p>
<p>låo ginin as Tåta ni muna’hånåo Yu’.</p>
<p>Esta Hu sangåni hamyu ni esti anai manhihita;</p>
<p>I Paraklitu, i Espiritu Såntu</p>
<p>ni para u nina’hånåo as Tåta gi na’ån-hu,</p>
<p>Guiya en famfina’nå’gui put todu,</p>
<p>ya en nina’fanhassu put todu i Hu sangåni hamyu.</p>
<p>I pås despididå-hu nu hamyu, i pås-su rigalu-hu nu hamyu.</p>
<p>Ti Hu nåna’i hamyu taiguihi yanggin mannå’i i tanu’.</p>
<p>Cha’-miyu fanchachathinassu pat en fanluluhan.</p>
<p>Esta en hinguk Yu’ Hu sångan,</p>
<p>‘Para bai Hu hånåo un råtu, låo para bai Hu fåttu ha’ ta’lu tåtti giya hamyu.’</p>
<p>Yanggin magåhit na en gefli’i’ Yu’,</p>
<p>siempri manmaguf hamyu sa’ para bai Hu hånåo para as Tåta,</p>
<p>sa’ takkilo’ña si Tåta ki Guahu.</p>
<p>Hu sangångani hamyu ni esti på’gu, åntis di u masusedi,</p>
<p>kosa ki yanggin masusedi siempri en henggi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN PÅSGUAN RESUREKSION</h1>
        <p><strong>Date:</strong> May 13, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-pasguan-resureksion-5/<p>
        <p>FINENE’NA NA TINAITAI Acts 14, 21-27</p>
<p>Un tinaitai ginin i Bidan i ManApostulis</p>
<p>Dispues di munhåyan mapruklåma i Maolik na Nutisia giya Derbe ya manhålum meggai na mandisipulu, marastreha i pinekkat-ñiha tåtti fine’na para Lystra yan Iconium, ya dispues nai manhånåo para Antioch.  Manma’asigura i disipulun-ñiha ginin i finu’-ñiha yan maninabiba siha na u mana’famfitmi gi hinenggin-ñiha.  Ma’u’usa esti na finihu’ siha, “Debidi u ta padesi meggai na chinatsaga yanggin para ta fanhålum gi Rainun Yu’us.”  Manma’apunta manåmku’ siha para kada Gima’Yu’us, ya gi tinayuyut yan ayunat-ñiha si Pablo yan Barnabasma’intrega esti siha na tåotåo as Yu’us ni gaigi gi hinenggin-ñiha.</p>
<p>Dispues umisgin Pisidia si Pablo yan Barnabas ya måttu Pamphylia.  Anai munhåyan sumetmun giya Perga, humånåo påpa’ para Attalia.  Desdi ennåo ma’udai i dos gi boti para tåtti Antioch, esti na lugåt anai ma’intrega siha gi inadahin i grasian Yu’us para u macho’gui esti na cho’chu’ ni esta munhåyan.</p>
<p>Anai måttu i dos, ma’ågang todu i membrun i Gima’Yu’us ya masangåni siha put todu i inayudan Yu’us ni para u ma cho’gui, yan håfa taimanu baba-ña si Yu’us ni pettan i hinenggi para atyu siha i MamPagånu.</p>
<p>I Finu’ i Saina.</p>
<p>INEPPIN I SÅTMU Ps 145, 8-9. 10-11. 12-13</p>
<p>R.  BAI HU TUNA I NA’ÅN-MU TODU I TIEMPU,</p>
<p>SA’ HÅGU RAI-HU YAN YU’OS-SU.</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Todu i fina’tinås-mu un manå’i gråsia, OAsaina</p>
<p>ya un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minetgot-mu.</p>
<p>INEPPI…..</p>
<p>Sedi na siha u mana’tungu’ i taotåo siha ni minetgot-mu</p>
<p>yan i gloriosu yan ma’lak na tinago’-mu.</p>
<p>I rainom-mu un rainu para todu i tiempu,</p>
<p>i mina’gås-mu para u såsaga para todu i hinerasion siha.</p>
<p>INEPPI…..</p>
<p>SIGUNDU NA TINAITAI Rb 21, 1-5a</p>
<p>Un tinaitai ginin i Lepblun Ribilasion</p>
<p>Dispues hu li’i’ un nuebu na långit yan un nuebu na tånu’.  Esta manaigui i fine’na na långit yan i fine’na na tånu’, yan malingu i tasi.  Ya hu li’i’ i Santus na Siudå, i nuebu na Hirusalen, tototunuk ginin i langit ginin as Yu’us, priparåo yan listu, kalang i nobia ni mamuda para u ali’i’ yan i asaguå-ña.  Hu hunguk un a’gang na bos kumuekuentus ginin i tronu:  “På’gu nai gaigi i gimå’-ña si Yu’us gi entalu’ i taotåo siha!  Siempri mañiha manlå’la’ yan siha para i taotåo-ña.  Siempri mañiha yan si Yu’us mismu, ya Guiya para Yu’us-ñiha. Siempri Ha såosåo todu i lagu’ ginin i matan-ñiha.  Siempri tåya’ esta finatai, tåya’ mås pininiti osino kásao patsino puti.  Esta todu i antigu na kosas manmå’pus.”  Dispues atyu i matåta’chung gi tronu ilek-ña, “Ya på’gu bai Hu na’fannuebu todu i kosas siha!”</p>
<p>I finu’ i Saina.</p>
<p>IBANGHELIU Jn 13, 31-33a. 34-35</p>
<p>ÅLELUIA   Jn 13, 34</p>
<p>R.  Åleluia.   HU NÅ’I HAMYU NUEBU NA TINAGU’:</p>
<p>FANAGUFLI’I’ UNU YAN OTTRU TAIGUIHI I</p>
<p>GINIFLI’E’-HU NU HAMYU. R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gigun må’pus si Judas, ilek-ña si Jesus:</p>
<p>“På’gu nai para u ma’onra i Lahin i Taotåo yan u ma’onra si Yu’us giya Guiya.</p>
<p>Yanggin esta maglorifika si Yu’us giya Guiya.</p>
<p>Pues siempri u inenra Gui’ as Yu’us giya Guiya,</p>
<p>ya siempri inenra Gui’ ti åpmam.</p>
<p>Famagu’on-hu, esta ti u åpmam manádingu hit.</p>
<p>Bai Hu nå’i hamyu un nuebu na tinagu’:  Fanagufli’i’ unu yan ottru.</p>
<p>Taimanu ha’ i ginifli’e’-hu nu hamyu, taiguennåo ha’ para ginefli’i’-miyu unu yan ottru.</p>
<p>Taiguini para tungu’-ñiha na mandisipulu-hu hamyu:</p>
<p>i ginefli’i’-miyu unu yan ottru.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN PÅSGUAN RESUREKSION￼</h1>
        <p><strong>Date:</strong> May 5, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-pasguan-resureksion%ef%bf%bc/<p>
        <p>FINENE’NA NA TINAITAI                                                                          Acts 13, 14. 43-52</p>
<p>Un tinaitai ginin i Bidan i Manapostulis</p>
<p>Makuntinuha i hinanao-ñiha si Pablo yan si Barnabas desdi Perga ya måttu giya Antioch ni gaigi giya Pisidia.  Humålum i dos gi sinagoga gi Sabaf na ha’åni ya matå’chung påpa’.  Put</p>
<p>lusuttimu anai machalapun i inetnun, meggai na ManHudihos yan atyu siha i manmakumbetti para u fanhålum ManHudihos, madalalaki si Pablo yan si Barnabas yan mangkuinentusi siha yan mansineyu’ na u na’famfitmi siha gi gråsian Yu’us.</p>
<p>Gi sigenti Sabaf, kana’ ha’ interu i siudå manmåttu para u ma hunguk i finu’ Yu’us.  Anai mali’i’ ni ManHudihos i linahyan tåotåo, manhosguan siha ya makontra kuåntu i siña yan bula chinatli’i’ i sinangan Pablo. Låo ti nina’ma’å’ñåo si Pablo yan si Barnabas kumuentus:  “Debidi hamyu fine’ne’na en fanmasangåni ni finu’ Yu’us; låo put i en richåsa i finu’ Yu’us ya en kundenan maisa hamyu na ti mandiknu hamyu ni taihinekkuk na lina’la’, ennåo mina’ hami in bira ham ya in ispipiha på’gu atyu siha i MamPagånu.  Sa’ taiguini manmasangånin-måmi nu i Saina:  ‘Esta Hu fa’kåndit håo para i nasion siha, Hågu para un satbadot asta i uttimun i tanu’.”</p>
<p>Mansen maguf atyu siha i MamPagånu anai mahunguk esti ya ma’oppi i finu’ i Saina ni tininan-ñiha.  Todu atyu siha i manmadistina para i taihinekkuk na lina’la’ manmanhonggi ni esti. Pues taiguennao na måmta’ i finu’ i Saina gi todu siha i uriyan ennåo na lugåt.  Låo unus kuåntus gi ManHudihos mana’fanlalålu’ atyu siha na famalåo’an ni manakkilu’ yan i mangege’hilu’ na lalåhi gi siudå, ya taiguennåo na matutuhun mapitsigi si Pablo yan si Barnabas.  Put lusuttimu madulalak i dos ni ManHodihus ginin ennåo na tanu’-ñiha.  Pues esti i dos matåntan i petbus ginin i adding-ñiha kuentan linalålo’-ñiha ya humånåo para Iconium.  Nina’sen maguf i dos ya nina’bula ni Espiritu Såntu.</p>
<p>I finu’ i Saina.</p>
<p>INEPPIN I SÅTMU                                                                           Ps 100, 1-2. 3. 5</p>
<p>R.  HITA I TAOTÅO-ÑA:  I KINILU GI FANKINILUYÅN-ÑA.</p>
<p>Fangånta na’maguf para iSaina, todu hamyu ni tanu’ siha,</p>
<p>adora iSainagi minaguf-miyu;</p>
<p>fanmamaila’ gi me’nå-ña yan i manná’maguf na kånta.</p>
<p>INEPPI…..</p>
<p>Tingu’, na iSainaYu’us Gui’;</p>
<p>Guiya fuma’tinas hit, ya iyon-ña hit,</p>
<p>tåotåo-ña hit, i Ha atetendi na kinilu.</p>
<p>INEPPI…..</p>
<p>Hunggan måolik iSaina:</p>
<p>taihinekkuk i ginifli’e’-ña,</p>
<p>fiet Gui’ para todu i hinerasion siha.</p>
<p>INEPPI…..</p>
<p>﻿﻿</p>
<p>﻿﻿</p>
<p>﻿</p>
<p>﻿</p>
<p>SIGUNDU NA TINAITAI                                                                 Rv 7, 9. 14b-17</p>
<p>Un tinaitai ginin i Lepblun Ribilasion</p>
<p>Guåhu, si Juan, manli’i’ yu’, iståba guennåo un dångkulu na linahyan–tåya’ siña tumufung todu i taotåo siha!  Mangginin todu i familia, råsa, nasion, yan lingguåhi ya manotohgi gi sanme’nan i tronu yan i Kinilu, manminagågagu magågun å’paka’ manmanggogo’ti råmus gi kannai-ñiha.</p>
<p>Unu gi manåmku’ ilek-ña nu guåhu, “Esti siha na tåotåo atyu i manhuyung såfu ginin i makkat na pinetsigi.  Esta mafa’gåsi i magagun-ñiha ya mana’å’paka’ ni haga’ i Kinilu.</p>
<p>“Put ennåo na manotohgi gi me’nan i tronun Yu’us ya masesetbi Gui’ ha’åni yan puengi gi templu.  Atyu i matåta’chung gi tronu para u famprinitehi siha ni gumaigen-ña.  Ni ngái’an ta’lu na u fanñålang pat u fanmå’hu; ni i atdao pat håfa ni titinu na maipi siña sumonggi siha, sa’ i Kinilu, ni gaigi gi ta’lu gi tronu, Guiya para pastot-ñiha, ya Guiya u fangginiha siha para i be’bu’ hånum ni mannåna’i lina’la’.  Ya si Yu’us u såosåo todu i lagu’ ginin i matan-ñiha.”</p>
<p>I finu’ i Saina.</p>
<p>IBANGHELIU                                                                                   Jn 10, 27-30</p>
<p>ÅLELUIA     Jn 10, 14</p>
<p>R.  Åleluia.  ILEK-ÑA I SAINA, GUÅHU I MAOLIK NA PASTOT;</p>
<p>HU TUNGU’ I GA’-HU KINILU SIHA YA SIHA</p>
<p>MATUNGU’ YU’.                                              R.  Åleluia.</p>
<p>+ Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus:</p>
<p>“I ga’-hu kinilu mahuhunguk i bos-su. Hu tungu’ siha,</p>
<p>ya madalalalaki Yu’.</p>
<p>Hu nåna’i siha taihinekkuk na lina’la’,</p>
<p>ya ni ngai’an nai u fandimålas.</p>
<p>Takkilo’ña si Tåta ki ni håyi, gi atyu i Ha nå’i Yu’,</p>
<p>ya tåya’ siña umåmut Yu’ ginin i kånnai-ña.</p>
<p>I Tata yan Guåhu unu ha’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN PÅSGUAN RESUREKSION</h1>
        <p><strong>Date:</strong> April 28, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-pasguan-resureksion-5/<p>
        <p>FINENE’NA NA TINAITAI                                                              Acts 5, 27-32. 40-41</p>
<p>Un tinaitai ginin i Bidan i Manapostulis</p>
<p>Anai manmakonni’ hålum ya mana’fanohgi gi me’nan i Sanhedrin, ma tutuhun manmakuestiona i manapostulis ni Mås Må’gas Påli’ taiguini: “In gef ingkátga hamyu na cha’-miyu fanmama’nåna’gui put ennåo na nå’an, låo en na’bula interu iya Hirusalen ni fina’nå’guin-miyu ya hamyu en putfifiha na para en na’fanrispunsåpbli ham ni håga’ ennåo na tåotåo.”  Manmanoppi si Pedro yan i manapostulis, “Para hami måolekña bai in esgi si Yu’us ki i taotåo siha!  I Yi’us i tatan-måmi Ha na’lå’la’ ta’lu si Jesus ni hamyu pumunu’, ya en kana’ Gui’ gi trongku.  Guiya ni pine’lu as Yu’us takkilu’ gi agapa’-ña kumu manggubebetna yan nana’libri para u nina’fåttu i sinetsut para iya Israhet yan i ma’asi’in i isao siha.  Mantistigu ham ni esti.  Kuntodu i Espiritu, ni mannina’i as Yu’us atyu siha i umo’osgi Gui’.”</p>
<p>Maninetdin siha ni Sanhedrin para cha’-ñiha ta’lu fanguekuentus put i na’an Jesus, ya dispues mansinetta siha.  Madingu i manapostulis i Sanhedrin ya mansen maguf sa’ put i manmakunsidera siha mandiknu na u fanmamattråta put i Na’an.</p>
<p>I finu’ i Saina.</p>
<p>INEPPIN I SÅTMU                                                                     Ps 30, 2. 4. 5-6, 11-12. 13</p>
<p>R.  BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na linalalo’-ña,</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdao;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk, OAsaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>OAsaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>SIGUNDU NA TINAITAI                                                                 Rv 5, 11-14</p>
<p>Un tinaitai ginin i Lepblun Ribelasion</p>
<p>Guåhu, si Juan, hu hunguk i manånghit, mit yan miyon siha!  Manotohgi gi fi’un i tronu, i kuåttru ni manlåla’la’ na nina’huyung, yan i manåmku’, ya mangånta gi a’gang na bos:</p>
<p>“I Kinilu ni mapunu’ diknu Ha risibi i pudet, rikesa, tinemtum, yan</p>
<p>minetgut, onru, gloria, yan tinina!”</p>
<p>Ya hu hunguk todu i nina’huyung gi langit, gi tanu’, yan gi sampapa’ i tanu’, yan gi tasi–todu i manlåla’la’ na nina’huyung gi interu i mundu–ya mangåkanta:</p>
<p>“Para atyu i matåta’chung gi tronu yan para i Kinilu,</p>
<p>matuna, yan onru, gloria yan minetgut,</p>
<p>para todu i tiempu!”</p>
<p>Manmanoppi i kuåttru na manlåla’la’ na nina’huyung, “Åmen!” Ya manoppup påpa’ i manåmku’ ya manmanadora.</p>
<p>I finu’ i Saina.</p>
<p>IBANGHELIU                                                                                   Jn 21, 1-19</p>
<p>ÅLELUIA</p>
<p>R.  Åleluia.  LUMÅ’LA’ TA’LU I KRISTO, YA HA NA’FANNUEBU</p>
<p>TODU I KOSAS;</p>
<p>HA NA’ANNUK I MINA’ASE’-ÑA PARA TODU I TAOTÅO</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Dispues, gi Tasin Tiberias Ha na’annuk Gui’ ta’lu si Jesus gi mandisipulu.  Taiguini umannok-ña.  Iståba na mandadañña’ si Simon Pedro, Tomás, (i Dinga’), Nathanael (ginin Cana giya Galileha), i lalåhin Zebedee, yan dos ta’lu na disipulu.  Ilek-ña si Simon Pedro nu siha, “Bai hu hånåo pumeska.”  Manmanoppi, “Nihi ya ta fanhita,” ya manhånåo manma’udai gi boti.</p>
<p>Tulanotchi tåya’ kinenni’-ñiha.  Anai på’gu ha’ manana iståba si Jesus na tumotohgi gi kantun tåsi, låo ni unu gi disipulu tumungu’ na Guiya.  Ilek-ña nu siha, “Famagu’un, kåo guaha kinenni’-miyu para ta kånnu’?”</p>
<p>Manmanoppi siha, “Ni un grånu.”</p>
<p>Mansinangåni siha as Jesus, “Yotti i chinchulun-miyu gi agapa’ na bånda ya siempri manmåsuetti hamyu.”  Pues mayotti i chinchulun-ñiha, ya manmangonni’ un kantidån guihan ya esta ti siña mahålla hålum i chinchulu.</p>
<p>Intonsis i disipulu ni ginefli’i’ as Jesus ha essalågui si Pedro, “Guiya esti i Saina!” Anai ha hunguk na Guiya esti i Saina, minagågu si Simon Pedro (iståba suminmagågagu gui’) ya tuma’yuk hålum gi hanum.  Mientras tåntu manmåttu i pumalu siha na mandisipulu gi boti, mabåbatsala i chinchulu ni bula guihan.  Gi magåhit ti manchågu’ siha ginin i kantun tåsi – tåya’ mås ki sien yåtdas.  Anai manunuk siha mali’i’ guennåo i pinigan guåfi ya iståba un guihan gi sanhilu’ yan dididi’ pån.  Mansinangåni siha as Jesus, “Chuli’ mågi unus kuåntu grånun guihan ni på’gu en kekenni’.”</p>
<p>Kumahulu’ gi boti si Simon Pedro ya ha hålla hålum gi kantun tåsi i chinchulu ni mañañahguan bula mandångkulu na guihan–sientu singkuentaitres put todu!  Maseha dångkulu na kantidå kinenni’-ñiha, ti matitik i chinchulu.</p>
<p>Mansinangåni siha as Jesus, “Maila’ ya en kannu’ i na’-miyu.”</p>
<p>Ni unu gi mandisipulu umatotga fumaisin Gui’, “Håyi Håo?” sa’ matungu’ ha’ na Guiya i Saina. Malak guatu si Jesus ya Ha chuli’ i pån ya mannina’i siha, ya taiguennåo ha’ bidå-ña nu i guihan.</p>
<p>Esti i mina’tres biåhi na umannuk si Jesus gi mandisipulu dispues di mana’lå’la’ ta’lu ginin i finatai.</p>
<p>Anai munhåyan mañotchu, ilek-ña si Jesus as Simon Pedro, “Simon, lahin Juan, kåo un gofli’i’ Yu’ mås ki esti siha?”</p>
<p>Ilek-ña si Pedro, “Hunggan, Asaina, Un tungu’ ha’ na hu gofli’i’ Håo.”</p>
<p>Ilek-ña si Jesus, “Na’fañotchu i ga’-hu mandikiki’ na kinilu.” Finaisin gui’ ta’lu mina’dos biåhi, “Simon, lahin Juan, kåo un gofli’i’ Yu’?”</p>
<p>Ilek-ña si Pedro, “Hunggan, Asaina, Un tungu’ ha’ na hu gofli’i’ Håo.”</p>
<p>Manoppi si Jesus, “Adahi i ga’-hu kinilu.” Mina’tres biåhi finaisin gui’ as Jesus, “Simon, lahin Juan, kåo un gofli’i’ Yu’?”</p>
<p>Nina’piniti si Pedro sa’ put i finaisin gui’ mina’tres biåhi, “Kåo un gofli’i’ Yu’?”  Put ennåo na ilek-ña nu Guiya: “Asaina Un tungu’ ha’ todu.  Un gof tungu’ ha’ na hu gofli’i’ Håo.”</p>
<p>Sinangåni gui’ as Jesus, “Na’fañotchu i ga’-hu kinilu.</p>
<p>“Åmen, åmen, bai Hu sangåni håo ni minagåhit: anai hohobin håo un na’mamafñut i</p>
<p>sinturon-mu ya humåhanåo håo maseha månu i malago’-mu; låo yanggin luma’amku’ håo</p>
<p>siempri un istira huyung i kannai-mu, ya ottru u gineddi mafñut i sinturon-mu ya un kinenni’</p>
<p>gi ti minalago’-mu.”</p>
<p>(Esti na sinangån-ña Ha indidika i klåsin finatai anai si Pedro para u nå’i gloria si Yu’us.)  Anai munhåyan kumuentus si Jesus ilek-ña nu siha, “Tattiyi Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSION pat DAMENGGUN YINI’USAN MINA’ÅSI’</h1>
        <p><strong>Date:</strong> April 22, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-pasguan-resureksion-pat-damenggun-yiniusan-minaasi-6/<p>
        <p>FINENE’NA NA TINAITAI                                                                          Acts 5, 12-16</p>
<p>Un tinaitai ginin i Bidan i Manapostulis</p>
<p>Hafañe’lus: Ginin i kannai i manapostulis, meggai na siñåt yan manna’manman na cho’chu’ manmasusedi gi entalu’ i taotåo siha.  Manákumfotma na para u fanasudda’ gi Kahidan Solomon. Ni un tåotåo umatotga sumåonåo gi entalu’-ñiha, maskiseha manmagóf rispéta siha ni taotåo.  Sin imbåtgu mås memeggai manmanhonggi, låhyan na famalåo’an yan lalåhi manhåhanåo guatu gi Saina.  I taotåo siha manma’u’uma i malångun-ñiha para i chalan ya mana’fanå’assun siha gi hilu’ kåma yan guåfak kosaki yanggin maloffan si Pedro maseha i anineng-ña u tinampi unu pat ottru giya siha.  Låhyan na tåotåo ginin i sengsung siha gi uriyan Hirusalen mandadaña’ lokkui’, manmakokoni’ i malångun-ñiha yan atyu siha i maninatburorota ni manáplacha’ na espiritu, ya todu mana’fanhomlu’.</p>
<p>I finu’ i Saina.</p>
<p>INEPPIN I SÅTMU                                                               Ps 118, 2-4. 13-15. 22-24</p>
<p>R.    NÅ’I GRÅSIA I SAINA SA’ MÅOLIK GUI’,</p>
<p>YA TAIHINEKKUK I GINEFLI’E’-ÑA.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu i gima’ Aaron ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu atyu siha i manma’å’ñao niSainaya u ma’åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>Dångkulu atburotu-hu ya kumekepoddung yu’,</p>
<p>låo måttu iSainapara u akudi yu’.</p>
<p>ISainai fuetsåk-ku yan minetgot-tu,</p>
<p>måttu giya guåhu kumu satbadot.</p>
<p>I na’maguf yan a’gang na essalåo</p>
<p>mahunguk ginin i tento’ i manmanggånna.</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un atchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta silebra.</p>
<p>INEPPI…..</p>
<p>SIGUNDU NA TINAITAI                                                     Rv 1, 9-11. 12-13. 17-19</p>
<p>Un tinaitai ginin i Lepblun Rebelasion</p>
<p>Hafañe’lus:</p>
<p>Guåhu si Juan, i che’lun-miyu, ya kumu hu dalalalaki si Jesus manhihita sumungun gi pinasensia i pinadesi ni manmåfattu gi atyu siha i iyun i Raino-ña.  Mapo’lu yu’ giya Patmos na isla sa’ put i hu pruklåma i finu’ Yu’us yan i minagåhit ni Ha na’matungu’ si Jesus. Gi ha’anin i Saina i Espiritu Ha maneha i lina’lå’-hu, ya hu hunguk un a’gang na bos, ni kalang kutneta sunidu-ña, kumuekuentus gi santattek-ku.  Ilek-ña, “Tugi’ påpa’ håfa lini’e’-mu.” Hu bira yu’ para bai hu li’i’ håyi kumuentutusi yu’, ya hu li’i’ sietti ni oru na sa’ang fållut, ya iståba gi entalu’ esti siha una kosa na kalang figuran tåotåo, ni minagågagu anåkku’ asta i addeng-ña, yan sininturoron oru gi ha’óf-ña.</p>
<p>Anai hu li’i’ Gui’, poddung yu’ påpa’ gi addeng-ña kalang un måtai na tåotåo.  Ha patcha yu’ ni agapa’ na kannai-ña ya ilek-ña, “Cha’-mu ma’å’a’ñåo!  Guåhu i fine’na yan i uttimu. Guåhu atyu i låla’la’!  Ginin måtai Yu’, låo låla’la’ Yu’ på’gu para todu i tiempu.  Guaha åoturidåt-tu ni finatai yan i tanu’ i finatai.  Intonsis, tugi’ påpa’ i un li’i’ siha na sinisedi, atyu siha i manmasusesedi på’gu yan atyu siha i para u fanmasusedi dispues.</p>
<p>I finu’ i Saina.</p>
<p>IBANGHELIU                                                                                   Jn 20, 19-31</p>
<p>ÅLELUIA     Jn 20, 19-20</p>
<p>R.  Åleluia.   MANHONGGI HÅO GIYA GUÅHU, TOMAS, SA’ PUT I</p>
<p>UN LI’I’ YU’;</p>
<p>MANMAGUF ATYU SIHA I TI LUMI’I’ YU’, LÅO</p>
<p>MANMANHONGGI HA’!                                         R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.”  Anai munhåyan Ha sångan esti, mamfina’nu’i siha ni kannai-ña yan i kalaguåk-ña.  Manmaguf i mandisipulu anai mali’i’ i Saina. Ilek-ña ta’lu, “I pås u gaigi giya hamyu.  “Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>Humuyung na si Tomás (ni ma’å’agang “Dinga”) unu gi Dossi taigui anai måttu si Jesus.  Sigi masångani gui’ ni pumalu na mandisipulu, “In li’i’ i Saina.”  Låo manoppi gui’, “Ni nungka na bai hu honggi ennåo, solu hu li’i’ i matkan luluk gi kannai-ña, ya bai na’hålum i kalulot-tu gi diniluk luluk yan i kannai-hu gi kalaguåk-ña.”</p>
<p>Un simåna maloffan, maniståba ta’lu i mandisipulu gi kuåttu, ya på’gu na biåhi iståba si Tomás. Maseha manmakandådalu i petta siha, måttu si Jesus ya tumohgi gi entalu’-ñiha.  Ilek-ña, “I pås u gaigi giya hamyu”; pues ilek-ña as Tomás, “Maila’ ya un rikunosi i kannai-hu ni kalulot-mu. Na’hålum i kannai-mu gi kalaguåk-ku. Cha’-mu mumahehettuk ti manhonggi, låo fanhonggi!”</p>
<p>Manoppi si Tomás ya ilek-ña, “Saina-hu yan Yu’os-su!”  Dispues ilek-ña si Jesus nu guiya:</p>
<p>“Manhonggi håo sa’ put i un li’i’ Yu’.</p>
<p>Mandichosu atyu siha i ti lumi’i’ Yu’ låo manmanhonggi.”</p>
<p>Ha cho’gui si Jesus meggai ottru na siñåt siha gi me’nan i mandisipulu-ña, ni ti manmatugi’ påpa’ guini na lepblu.  Låo esti siha manmatugi’ para en faninayuda humonggi na si Jesus Guiya i Misihas, i Lahin Yu’us, kosa ki ginin esti na hinenggi en fanggái lina’la’ gi na’ån-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PÅSGUAN RESUREKSION</h1>
        <p><strong>Date:</strong> April 13, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pasguan-resureksion-3/<p>
        <p>FINENE’NA NA TINAITAI                                                                Acts 10, 34. 37-43</p>
<p>Un tinaitai ginin i Bidan i Manapostulis</p>
<p>Ha tutuhun kumuentusi siha si Pedro i MamPagånu ni esti siha na palåbra: “Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya.  Hami mantistigu ni todu siha i bidå-ña gi tanu’ i ManHudihos yan giya Hirusalen.</p>
<p>Put lusuttimu, mapunu’ Gui’, makana’ gi hilu’ un trongku, låo nina’lå’la’ Gui’ ta’lu as Yu’us gi mina’tres dihas ya Ha sedi na u mali’i’ Gui’, låo ti para todu u lini’i’ Gui’, solu atyu ha’ na tistigu siha i esta maninatyik as Yu’us kun tiempu–era hami ni mañotchu yan manggimin yan Guiya dispues di mana’lå’la’ Gui’ ginin i finatai.  Guiya muna’fanhånåo ham para in setmuni i taotåo siha yan para in fantistigu na Guiya atyu i nina’sahngi as Yu’us kumu hues i manlåla’la’ yan i manmåtai.  Todu i mamprufeta mantistigu put Guiya, ilik-ñiñiha na todu atyu siha i manmanhonggi manma’asi’i i isao-ñiha gi na’ån-ña.”</p>
<p>I finu’ i Saina.</p>
<p>INEPPIN I SÅTMU                                                               Ps 118, 1-2. 16-17. 22-23</p>
<p>R.  (24)  PÅ’GU I HA’ÅNI NI HA FA’TINAS I SAINA;</p>
<p>NIHI TA FANMAGUF.</p>
<p>Nå’i gråsia iSaina, sa’ måolik Gui’</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>“I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>SIGUNDU NA TINAITAI                                                                             Col 3, 1-4</p>
<p>Un tinaitai ginin i Kattan San Pablo para i taotåo ‘Colossae’</p>
<p>Hafañe’lus:</p>
<p>Esta mana’fanlå’la’ hamyu yan i Kristo Jesus, pues båtga hamyu gi kosas långit, anai matåtachung i Kristo gi tronu-ña gi agapa’ na båndan Yu’us.  Cha’-miyu muna’susuha i hinassun-miyu gi kosas siha guihi, åhi’ ti i kosas esti na tånu’.  Esta manmåtai hamyu, ya i lina’la’-miyu uma’attuk yan i Kristo gi as Yu’us.  Gaigi gi Kristo i magåhit na lina’la’-miyu ya yanggin umannuk Gui’, siempri manannuk hamyu yan Guiya para en fañåonåo gi gloriå-ña!</p>
<p>I finu’ i Saina.</p>
<p>IBANGHELIU                                                                                               Jn 20, 1-9</p>
<p>R.  Åleluia.  SI JESUKRISTO HUMUYUNG MAMA’SAKRIFISIUN PÅSGUA;</p>
<p>NIHI TA FANGGUPUT KUN MINAGUF YAN I SAINA.</p>
<p>R.  Åleluia.</p>
<p>+Un tinaitai ginin i såntu Ibangheliu sigun gi tinigi’ San Juan</p>
<p>Tåftataf gi chatanmak gi primet ha’åni gi simåna, trabiha hohomhum ha’, måttu si Maria Magdalena gi naftan.  Anai ha li’i’ na mana’suha i atchu’ gi sagå-ña malågu guatu gi as Simon Pedro yan i ottru na disipulu (atyu i ginefli’i’ as Jesus) ya ha sångani siha, “Makonni’ i Saina ginin i naftan! Ti in tingu’ månu nai mapo’lu Gui’!”  Ennåo na si Pedro yan i ottru na disipulu humånåo guatu para i naftan.  Umalapåpat i dos malågu, låo i ottru na disipulu ha ikak si Pedro ya guiya finene’na måttu gi naftan. Ti humålum gui’ låo tumekkun påpa’ ya umengelu’ hålum ya ha li’i’ i be’i gi hilu’ odda’.  Guennåo mismu na mumentu måttu si Pedro ya humålum gi naftan. Ha ripåra i be’i gi hilu’ odda’ ya ha li’i’ i pidåsun magågu ni tumåtampi i ilu-ña na ti sumisiha yan i be’i na iståba mafalulun na maisa gi un bånda.  Dispues di esti, humålum i disipulu ni finene’na måttu gi naftan.  Ha li’i’ ya manhonggi. (Hahassu ha’ na trabiha ti makumprerendi i Eskritura na debi di u lå’la’ ta’lu si Jesus ginin i finatai.)</p>
<p>I Ibangheliun i Saina.</p>

        </section>
        <hr>
        
        <section>
        <h1>PÅSGUA | I RESUREKSION I SAINA | BIHILIAN PÅSGUA</h1>
        <p><strong>Date:</strong> April 13, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasgua-i-resureksion-i-saina-bihilian-pasgua-4/<p>
        <p>FINENE’NA NA TINAITAI                                                                    Gn 1, 1. 26-31a</p>
<p>Un tinaitai ginin i Lepblun Genesis</p>
<p>Gi tutuhun anai si Yu’us Ha fa’tinas i langit yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi tasi, i påharu gi airi, i guaka, yan i manmachålik siha na gå’ga, yan todu atyu siha na gå’ga i mangukunánaf gi tanu’.”</p>
<p>Si Yu’us Ha fa’tinas i taotåo gi imahen-ña,</p>
<p>sagrådu na imahen-ña Ha fa’tinas gui’,</p>
<p>i lahi yan i palåo’an Ha fa’tinas siha.</p>
<p>Si Yu’us Ha bendisi siha ya ilek-ña: “Fanmåmta’, na’bula i tanu’ ya en gubetna i guihan siha gi tasi, i påharu siha gi airi, yan todu i manlåla’la’ siha na kosas gi hilu’ tånu’.” Ilek-ña si Yu’us lokkui’, “Atan ha’, Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’ fruta para nengkannu’-miyu; yan para todu i ga’ga’ gi tanu’, i guihan gi tasi, i påharu gi airi yan todu i manlåla’la na gå’ga’ ni mangukunanaf gi edda’, Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si Yu’us Ha atan todu siha i fina’tinås-ña ya nina’gof maguf Gui’.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5,6-7,12-13,20-22</p>
<p>R. (5) BULA I TANU’ NI MINAOLIK I SAINA.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Ha na’etnun i hanum i tasi gi un munton;</p>
<p>ya gi budega nai Ha po’lu i mattingan.</p>
<p>INEPPI…..</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>Ginin i langit iSainaHa atan påpa’;</p>
<p>Ya Ha li’i’ todu i taotåo siha.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya i ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>II</p>
<p>MINA’DOS NA TINAITAI                                                               Gn 22, 1-2, 9a, 10-13, 15-18</p>
<p>Un tinaitai ginin i Lepblun Genesis</p>
<p>Put i para u chinagi si Abrahan as Yu’us inagang gui’, “Abrahan!  Manoppi si Abrahan, “Listu yu’, ” Pues ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya, ya un hånåo para i tanu’ Moriah. Guennåo nai un ufresi gui’ kumu sakrifisiun masosonggi gi hilu’ i eksu’ ni para Hu fanu’i håo</p>
<p>Anai måttu siha gi lugåt ni sinangåni gui’ as Yu’us, mama’tinas si Abrahan åttat guennåo pues ha arekla i hayu gi hilu’ i attat. Dispues ha hakut i se’si’ para u punu’ i lahi-ña, låo i tentagu’ Yu’us inagang gui’ ginin i langit. “Abrahan, Abrahan!” Manoppi gui’, “Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as Yu’us. Sa’ ti un puni Yu’ ni mismu un guaiya na lahi-mu.” Anai manatan si Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’ i kinilu ya ha ufresi kumu sakrifisiun masosonggi, inlugåt di i lahi-ña.</p>
<p>I tentågu’ iSainaha ågang ta’lu ginin i langit si Abrahan ya ilek-ña: “Bai Hu fanhula giya Guåhu ha’ na maisa, Ha diklåra iSaina, ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trangkan i inimigun-ñiha; ya ginin siha, todu i nasion siha u fanmañodda’ bendision; todu esti sa’ put un osgi i tinago’-hu”.</p>
<p>I finu’ i Saina.</p>
<p>INEPPIN I SÅTMU                                                                           Ps 16, 5.8.9-10.11</p>
<p>R. (1) HÅGU I PATTEK-KU, O ASAINA.</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kun todu i tataotåo-hu gai kumfihånsa,</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>III</p>
<p>MINA’TRES NA TINAITAI                                                              Ex 14, 15 – 15, 1</p>
<p>Un tinaitai ginin i Lepblun Exodus</p>
<p>Ilek-ña iSainaas Moises, “Håfa na sigi ha’ håo umugung nu Guåhu” Sangåni i Israilitas siha ya u fansigi ha’ mo’na. Håtsa hulu’ i baston-mu ya un istira i kannai-mu gi hilu’ i tasi, na’adispatta i tasi gi talu’ kosa ki siña i Israilitas siha ma’upus i tasi gi hilu’ ånglu’ na tånu’. Ya bai Hu na’fanåguaguat mås i taotåo Ihipto ya u matattiyi i Israilitas siha. Atyu nai bai Hu risibi i gloria ginin as ‘Pharaoh’, todu i sindalu-ña, i kaleså-ña siha, yan i taotåo kalesa siha. I taotåo Ihipto siempri u matungu’ na Guåhu iSaina.”</p>
<p>I anghit Yu’us, ni gumigiha i linahyan Israilitas siha, humånåo ya malak i santattin i katdumi. I petput na homhum mapagåhis ni iståba gi sanme’na, humånåo lokkui’, ya malak i santatti gi entalu’ i taotåo Ihipto yan i Israilitas siha. Låo i mapagåhis mås humomhum ya ha chomma’ tulanotchi i linahyan tåotåo Ihipto na u fanhihut yan i Israilitas siha. Dispues ha istira si Moises huyung i kannai-ña gi hilu’ i tasi, ya iSainaHa na’guinaifi tulanotchi ni un metgut na månglu’ ginin i sanhaya ya umånglu’ i tasi. Anai esta i tasi madibidi, i Israilitas siha manmåtcha gi entalu’ i tasi ni anglu’, i hanum gi ambus bånda kalang mohun mandångkulu na lugan guma’.</p>
<p>I taotåo Ihipto mapetsigi ya matattiyi i Israilitas siha; todu i kabåyun ‘Pharaoh’, i kalesa yan i taotåo kalesa. Gi pupuengi, åntis di chatanmak, iSainaHa na’låmlam i mapagåhis ya Ha na’fanma’åñåo i sindålun Ihipto, dispues Ha na’fanmafñut i ruedan i kalesa siha ya kana’ ha’ ti siña mangiluluk.  Ennåo mina’ i taotåo Ihipto mañeha gi me’nan i Israilitas siha sa’ iSainamumumu put siha kontra i taotåo Ihipto.</p>
<p>Pues iSainaHa sangåni si Moises, “Istira huyung i kannai-mu gi hilu’ i tasi, ya u milalak i hanum tåtti ya u fantinampi i taotåo Ihipto, yan i kalesan-ñiha yan i taotåo kalesa siha.” Si Moises ha istira huyung i kannai-ña gi hilu’ i tasi, ya gi chatanmak, i tasi milalak tåtti gi rigulåt na tinadong-ña. Manmalålagu i taotåo Ihipto siha guatu gi tasi, anai iSainamamblinangku siha asta i talu’.  Ya anai milalak i hanum tåtti, mantinampi i kalesa siha yan i taotåo kalesa yan todu i sindålu ni tumattitiyi i Israilitas hålum gi tasi.  Ni unu giya siha umiskåpa.  Låo i Israilitas siha manmåtcha gi hilu’ i anglu’ na tånu’ gi entalu’ i tasi, ya i hanum kalang luga gi ambus bånda. Pues taiguini satbån-ña iSainani Israilitas siha ginin i fuetsan Ihipto guihi na ha’åni.  Anai mali’i’ ni Israilitas siha na manlalalacha’ gi kantun tåsi i manmåtai na tåotåo Ihipto ya mali’i’ i fuetsan iSainani Ha na’annuk kontra i taotåo Ihipto, manma’åñåo siha niSainaya manmanhonggi nu Guiya yan gi as Moises i tentago’-ña.</p>
<p>Dispues si Moises yan i Israilitas siha makånta esti na kånta para iSaina:</p>
<p>Bai hu kånta para iSaina, sa’ gloriosu manggånna Gui’;</p>
<p>Kabåyu yan kalesa Ha dåggåo huyung gi tasi.</p>
<p>I finu’ i Saina.</p>
<p>INEPPIN I SÅTMU                                                               Ex 15, 1-2,3-4.5-6.17-18</p>
<p>R. (1) NIHI TA KANTÅYI I SAINA,</p>
<p>SA’ HA NA’BINALUTAN GUI’ NI GLORIA.</p>
<p>Bai hu kantåyi iSaina, sa’ gloriosu manggånna Gui’,</p>
<p>kabåyu yan kalesa Ha dåggåo huyung gi tasi.</p>
<p>ISainai fuetsåk-ku yan ånimu-hu,</p>
<p>yan Guiya i satbadot-tu.</p>
<p>Guiya Yu’os-su, hu onra Gui’,</p>
<p>I Yi’us i tatå-hu, hu na’takkilu’ Gui’.</p>
<p>INEPPI…..</p>
<p>ISainagumegera,</p>
<p>Sainai na’ån-ña!</p>
<p>I kalesan Pharaoh yan i sindalu-ña Ha dåggåo huyung gi tasi,</p>
<p>i manmå’gas siha na ufisiåt-ña manmafondu gi Tasin Agaga’.</p>
<p>INEPPI…..</p>
<p>I milalak hånum mantinampi siha,</p>
<p>Manmafondu siha kalang åtchu’.</p>
<p>I agapa’ na kannai-mu,Asaina, mifuetsa,</p>
<p>I agapa’ na kannai-mu,Asaina, yumayamak i inimigu.</p>
<p>INEPPI…..</p>
<p>Un konni’ hålum siha i taotåo ni Un såtba,</p>
<p>Ya Un po’lu siha gi eksu’ i irensiåm-mu</p>
<p>I lugåt anai matåta’chung Håo,Asaina,</p>
<p>I santuåriu, ni mismu kannai-mu umistapblesi.</p>
<p>ISainau fanggubetna para todu i manaihinekkuk na tiempu.</p>
<p>INEPPI…..</p>
<p>IV</p>
<p>MINA’KUÅTTRU NA TINAITAI                                                 Is 54, 5-14</p>
<p>Un tinaitai ginin i Lepblun i Prufeta as Isaias</p>
<p>Atyu i mama’asaguå-mu Guiya muna’huyung håo;</p>
<p>i na’ån-ña iSainani ehetsito siha;</p>
<p>I nana’librem-mu Guiya i Unu ni Såntus giya Israhet,</p>
<p>ma’å’gang Gui’ Yi’us todu i tanu’.</p>
<p>Ina’agang håo as Yu’us tåtti,</p>
<p>kalang i asagua ni mayuti’ yan pininiti espiritu-ña,</p>
<p>I palåo’an uma’asagua gi hiniben-ña dispues mayuti’,</p>
<p>ilek-ña i Yi’os-mu.</p>
<p>Hu yuti’ñaihun håo un ratu,</p>
<p>låo bai Hu konni’ håo tåtti yan bula kariñu.</p>
<p>Gi un mumentu na linalalo’-hu,</p>
<p>Hu nå’na’ i matå-hu ginin hagu;</p>
<p>Låo muma’åsi’ Yu’ nu hågu ginin i taddung na guinaiyak-ku,</p>
<p>ilek-ña iSaina, i nana’librem-mu.</p>
<p>Para guåhu kalang i ha’ånin Noah esti,</p>
<p>anai manhula Yu’ na i hanum Noah</p>
<p>ni ngai’an ta’lu na u na’dilubiu i tanu’;</p>
<p>Pues manhula Yu’ na ti bai Hu lalålu’ nu hågu,</p>
<p>patsino bai lalåtdi håo.</p>
<p>Maseha u fañuha i sabåna siha gi sagan-ñiha</p>
<p>ya u fanmayengyung i eksu’ siha,</p>
<p>ni ngai’an nai un diningu ni guinaiya-ku</p>
<p>pat u mayengyung i kuntratå-hu pås,</p>
<p>ilek-ña iSaina, ni gai ma’asi’ nu hågu.</p>
<p>O hågu ni mamadedesi, pinakyu yan tåya’ kunsuelu-mu,</p>
<p>bai Hu fa’tinas i chalån-mu siha ni ‘carnelians’,</p>
<p>yan i haligin i gimå’-mu ni ‘sapphires’;</p>
<p>Bai Hu fa’tinas i sagå-mu gumera ni ‘rubies’,</p>
<p>i trangkåm-mu ni kriståt,</p>
<p>yan todu i ligan gimå’-mu ni mangguaguan na åtchu’.</p>
<p>Todu i famagu’on-mu lalåhi u famfinanå’gui niSaina,</p>
<p>ya u dångkulu i pås i famagu’on-mu.</p>
<p>Un ma’istapblesi gi tininas,</p>
<p>chågu’ ginin i mina’å’ñåo na un maså’pit,</p>
<p>anai ti siña måttu i distrosu giya hågu.</p>
<p>I finu’ i Saina.</p>
<p>INEPPIN I SÅTMU                                                               Ps 30, 2. 4. 5-6, 11-12. 13</p>
<p>R.  BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña;</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,Asaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>Asaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>V</p>
<p>MINA’SINGKU NA TINAITAI                                                        Is 55, 1-11</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña i Saina:</p>
<p>Todu hamyu ni manmå’hu,</p>
<p>fanmåttu gi hanum!</p>
<p>Hamyu ni tåya’ salåppi’-miyu,</p>
<p>fanmåttu, risibi i grånun trigu ya en fañotchu;</p>
<p>Fanmåttu, sin en fanmanapåsi, sin gåstu,</p>
<p>fanggimin binu yan letchi!</p>
<p>Sa’ håfa na en gagasta i salåppi’-miyu gi ti manmamakannu’;</p>
<p>i suetdun-miyu gi atyu i ti siña muna’fansatisfetchu hamyu?</p>
<p>Ekkunguk yu’ ya siempri mañotchu hamyu måolik,</p>
<p>ya siempri gefsaga lina’la’-miyu.</p>
<p>Fanekkunguk yan fanmamaila’ tåotåo-hu,</p>
<p>fanmåttu giya Guåhu ya en fanggai lina’la’.</p>
<p>Bai Hu rinueba yan hamyu i taihinekkuk na kuntråta,</p>
<p>ya bai nå’i hamyu ni bendision ni Hu prumeti si David.</p>
<p>Hu na’må’gas gui’ para u dirihi i nasion siha,</p>
<p>yan ginin guiya na Hu fa’nu’i siha ni fuetsåk-ku.</p>
<p>Siempri en agang ottru nasion siha:</p>
<p>ni ginin un tiempu ti matungu’ hamyu,</p>
<p>låo på’gu siempri manmalålagu guatu giya hamyu para u fañåonåo!</p>
<p>Guåhu iSaina, i Yi’us-miyu, i santus na Yu’us Israhet,</p>
<p>Guåhu bai Hu na’fanmasusedi esti siha;</p>
<p>bai Hu nå’i hamyu onru yan gloria.</p>
<p>Bira hamyu guatu giSainayan tåyuyut Gui’,</p>
<p>sa’ hihut Gui’ på’gu.</p>
<p>I manailayi u ma tulaika i lina’la’-ñiha</p>
<p>ya u ma bira hinassun-ñiha.</p>
<p>Sedi na u ma bira siha guatu giSaina,i Yi’os-ta;</p>
<p>yo’asi’ Gui’ yan listu man’asi’i.</p>
<p>Ilek-ña iSaina, “Ti parehu i hinassok-ku yan i hinassun-miyu,</p>
<p>yan i che’cho’-hu ti parehu yan i che’chu’-miyu.</p>
<p>“Taimanu ha’ tinakkilo’ña i langit gi hilu’ tånu’,</p>
<p>taiguennåo ha’ tinakkilo’ña i bidå-hu yan i hinassok-ku ki hamyu.</p>
<p>“I fino’-hu kalang niebi yan uchan</p>
<p>ni mafåttu ginin i langit para u rega i tanu’.</p>
<p>Nina’dådangkulu i tinanum</p>
<p>ya ha na’guaguaha simiya para matånmi para nengkannu’.</p>
<p>Taiguennåo ha’ lokkui’ i palabrås-su</p>
<p>ti u måhñåo chumo’gui håfa planu-hu;</p>
<p>siempri ha cho’gui todu i malago’-hu para u cho’gui.</p>
<p>I finu’ i Saina.</p>
<p>INEPPIN I SÅTMU                                                                           Is 12, 2-3.4.5-6</p>
<p>R (3)    UN MAGUF MANLUPUK HÅNUM GI BE’BU’ SATBASION.</p>
<p>Hunggan si Yu’us satbadot-tu;</p>
<p>siguru yu’ yan ti ma’åñåo yu’.</p>
<p>Ginin iSainana metgut yan båtbaru yu’,</p>
<p>yan Guiya i satbadot-tu.</p>
<p>Siempri maguf håo manlupuk hånum</p>
<p>gi fontin satbasion.</p>
<p>INEPPI…..</p>
<p>Nå’i gråsia iSaina, tuna i na’ån-ña;</p>
<p>na’matungu’ i bidå-ña siha gi nasion,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Kantåyi tinina iSainaput i gloriosu na che’cho’-ña;</p>
<p>na’matungu’ esti gi todu i tanu’ siha.</p>
<p>Essalåo kun minaguf, O siudån Sion,</p>
<p>sa’ gaigi giya hågu i ma’gas</p>
<p>Guiya ni Såntus ginin Israhet!</p>
<p>INEPPI…..</p>
<p>VI</p>
<p>MINA’SAIS NA TINATAI                                                                Bar 3, 9-15. 32 – 4, 4</p>
<p>Un tinaitai ginin i Lepblun i Prufeta as Baruch</p>
<p>O Israhet, ekkunguk i tinago’-hu siha para lumå’la’:</p>
<p>ekkunguk, ya en kumprendi håfa kumeke’ilekña tiningu’!</p>
<p>Sa’ håfa, Israhet,</p>
<p>na manggaigi hamyu gi tanu’ i inimigun-miyu,</p>
<p>mambihu ha’ hamyu gi istrangheru na tånu’,</p>
<p>Mañåsåonåo hamyu gi inapplacha’ i manmåtai,</p>
<p>manmatufung hamyu yan atyu siha i manhånåo para i sampapa’ na tånu’?</p>
<p>En yiti’ i trongkun i tinemtum!</p>
<p>Yanggin mohun en dalalaki i chalan Yu’us,</p>
<p>mañåsaga hamyu på’gu gi taihinekkuk na pås.</p>
<p>Kesodda’ månu nai gaigi i tiningu’, månu nai gaigi i minetgut,</p>
<p>månu nai gaigi i kinemprendi, ya en tingu’</p>
<p>månu nai gaigi i anåkku’ na lina’la’,</p>
<p>anai gaigi i kandit i attaduk, yan pås.</p>
<p>Håyi sumodda’ anai sumåsaga i tinemtum,</p>
<p>håyi esta humåtmi ennåo na tesoru?</p>
<p>Atyu i tumungu’ todu i kosas siha Ha tungu’ gui’;</p>
<p>esta Ha kumprendi ni titanos-ña.</p>
<p>Esta Ha istapblesi i tanu’ para todu i tiempu,</p>
<p>ya Ha na’bula gui’ ni atyu siha i kuåttru patas-ñiha na gå’ga’;</p>
<p>Ha tågu’ i inina ya inesgi,</p>
<p>Ha ågang ya manlålåolåo inekkunguk Gui’;</p>
<p>I puti’un siha gi sagang-ñiha</p>
<p>manmañiñila’ yan manmamaguf;</p>
<p>Yanggin ha ågang siha, manmanoppi, “Estigui’ ham!”</p>
<p>manmañiñila’ yan manmamaguf para i Muna’huyung siha.</p>
<p>Taiguennåo i Yi’os-ta;</p>
<p>tåya’ ottru para ma’akumpåra yan Guiya:</p>
<p>Esta Ha midi todu i tiningu’,</p>
<p>ya Ha nå’i si Jacob, i tentago’-ña,</p>
<p>si Israhet, i kiridu na lahi-ña.</p>
<p>Desdi ennåo na tiempu umannuk Gui’ gi tanu’,</p>
<p>yan kalalamtin gi halum tåotåo.</p>
<p>Guiya i lepblun i tinagu’ Yu’us siha,</p>
<p>i lai ni dinidira para todu i tiempu;</p>
<p>Todu i mañechettun giya Guiya siempri manlå’la’,</p>
<p>låo u fanmåtai atyu siha i yumuti’ Gui’.</p>
<p>O Jacob, bira håo ya un risibi Gui’:</p>
<p>famokkat gi kandet-ña para guatu gi mina’lak.</p>
<p>Cha’-mu e’ena’i ottru ni gloriå-mu,</p>
<p>pat i pribilehu-mu para i istrangheru na tåotåo.</p>
<p>O Israhet, manmabendisi hit;</p>
<p>sa’ ta tungu’ atyu i na’maguf para si Yu’us!</p>
<p>I finu’ i Saina.</p>
<p>INEPPIN I SÅTMU                                                                           Ps 19, 8.9.10.11</p>
<p>R. (Jn 6,69)  ASAINA, GIYA HÅGU NAI GAIGI</p>
<p>I FINU’ I TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason;</p>
<p>Klåru i minandan iSaina,</p>
<p>Ha na’lele’an i áttaduk .</p>
<p>INEPPI…..</p>
<p>Gåsgas i mina’å’ñåo giSaina,</p>
<p>mesngun para todu i tiempu;</p>
<p>I etdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat</p>
<p>pat i miet ni ginin i chenchun.</p>
<p>INEPPI…..</p>
<p>VII</p>
<p>MINA’SIETTI NA TINAITAI                                                                       Ez 36, 16-28</p>
<p>Un tinaitai ginin i Lepblun i Prufeta as Ezekiel</p>
<p>Ha kuentusi yu’ iSainaya ilek-ña, “Låhi, anai mañåsaga i Israilitas gi tanu’-ñiha, mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’ put i manmamunu’ siha tåotåo guihi na tånu’ yan ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha, ya Hu chalapun siha gi manistrangheru na tånu’. Maseha manmalak månu mana’båbaba i santus na na’ån-hu gi todu i hinanao-ñiha. “Intonsis, nå’i i ManIsrailitas ni esti na nutisia ginin Guahu, i Mås Takkilu’ naSaina: Esti i para bai cho’gui åhi’ ti put hamyu ni ManIsrailitas, låo put i santus na na’ån-hu, ni en disonra gi todu i tanu’ siha ni en hanågui. Anai Hu fa’nu’i i nasion siha ni sinantus i ma’gas na na’ån-hu — i na’an ni en disonra gi entri siha — pues taiguennåo na siempri u matungu’ na Guåhu iSaina. Guåhu, i Mås Takkilu’ naSaina, esta kumuentus. Bai Hu usa hamyu para bai fa’nu’i i nasion siha na såntus Yu’. Bai Hu konni’ hamyu tåtti ginin todu i nasion yan tånu’ siha para guatu gi tanu’-miyu mismu. Bai Hu såtpi hamyu ni gasgas na hånum ya en fangåsgas ginin i manapplacha’-miyu put i yi’us i manpagånu yan todu i pumalu siha ni muna’fanapplacha’ hamyu. Bai Hu nå’i hamyu nuebu na kurason yan hinassu. Bai Hu na’suha i mahettuk kalang åtchu’ na kurason-miyu ya bai nå’i hamyu ubidenti na kurason. Bai Hu po’luyi hamyu ni espiritu-hu para u na’siguru na en dalalaki i lai siha yan i tinagu’ ni Hu nå’i hamyu. Intonsis taiguini na siempri en fanlå’la’ gi tanu’ ni Hu nå’i i mañainan-miyu. Hamyu para tåotåo-hu, yan Guåhu para Yu’us-miyu.</p>
<p>I finu’ i Saina.</p>
<p>INEPPIN I SÅTMU                                                                 Ps 42, 3. 5; 43, 3. 4</p>
<p>Yanggin guaha para u matakpångi, usa esti.</p>
<p>R.(Ps 42, 2)     TAIGUIHI I BINÅDU NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU, O YU’US.</p>
<p>Måma’-hu yu’ nu Hågu, O Yu’us, i lala’la’ na Yu’us.</p>
<p>Ngai’an nai siña yu’ humånåo para bai hu li’i’ i matan Yu’us?</p>
<p>INEPPI…..</p>
<p>Anai såonåo yu’ gi likåo yan i linahyan,</p>
<p>Humånåo yu’ yan siha para i gima’ Yu’us,</p>
<p>Gi halum a’gang na essalåo agradesimentu,</p>
<p>yan i tropa ni mangguguput.</p>
<p>INEPPI…..</p>
<p>Na’fåttu i ininå-mu yan i minagahet-mu,</p>
<p>ya siha u isgaihun yu’</p>
<p>Yan konni’ yu’ para i santus na sabanå-mu,</p>
<p>anai sumåsaga Håo.</p>
<p>INEPPI…..</p>
<p>Ya bai hu fåttu gi attat Yu’us,</p>
<p>gi as Yu’us, i muna’mamaguf yu’.</p>
<p>Pues bai hu tuna Håo ni håtpa,</p>
<p>O Yu’us, Yu’os-su!</p>
<p>INEPPI…..</p>
<p>INEPPIN I SÅTMU                                                               Ps 51, 12-13.14-15.18-19</p>
<p>Yanggin tåya’ para u matakpångi, usa esti.</p>
<p>R. (12)     O YU’US, FA’TINAS UN GÅSGAS NA KURASON GIYA GUÅHU.</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu,</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u ma bira siha i mani’ísao guatu giya Hågu.</p>
<p>INEPPI…..</p>
<p>Sa’ ti Un diseseha sakrifisiu;</p>
<p>masosonggi na inifresi ti Un aksepta.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’-mu chata’atan i mañotsut yan humitdi na kurason.</p>
<p>INEPPI…..</p>
<p>EPISTULA                                                                                                                 Rm 6, 3-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:  Siguru na en tingu’ ha’ na anai manmatakpångi hit gi dinañña’ yan i Kristo Jesus, manmatakpångi hit gi dinañña’ yan i finatai-ña.  Intonsis, ginin i manmatakpanget-ta manmahåfut hit yan Guiya yan mañåonåo hit gi finatai-ña, kosa ki, taimanu ha’ na mana’lå’la’ ta’lu i Kristo ginin i finatai ginin i gloriosu na nina’siñan i Tata, taiguennåo ha’ na hita lokkui’ siña manlå’la’ gi nuebu na lina’la’.</p>
<p>Ya put i esta manunu hit yan Guiya put i mamparehu hit manmåtai yan Guiya, pues taiguennåo ha’ lokkui’ na siempri manunu hit yan Guiya yanggin mana’fanlå’la’ hit ta’lu parehu yan Guiya. Ya ta tungu’ na atyu i bihu na påtti giya hita esta måtai yan i Kristo gi kilu’us, kosa ki i fuetsan i i’isao na påtti giya hita u ma distrosa, ya båsta hit manisklåbun i isao.  Sa’ yanggin måtai i taotåo ennåo nai masosotta gui’ ginin i fuetsan i isao. Ya put i esta manmåtai hit yan i Kristo, ennåo na ta honggi na siempri lokkui’ manlå’la’ hit yan Guiya.  Sa’ ta tungu’ na esta mana’lå’la’ ta’lu i Kristo ginin i finatai ya ti u måtai ta’lu—ti u fanggubetna i finatai ta’lu giya Guiya. Intonsis, put i måtai Gui’, tåya’ esta fuetsåñ-ña i isao giya Guiya; ya på’gu nai låla’la’ Gui’ gi dinañña’ yan si Yu’us. Gi etmismu manera na debi di en kunsideranmaisa hamyu kumu esta manmåtai, era gi isao na bånda, låo manlåla’la’ hamyu gi dinañña’ yan Yu’us ginin i Kristo Jesus.</p>
<p>I finu’ i Saina.</p>
<p>INEPPIN I SÅTMU                                                                           Ps 118, 1-2, 16-17, 22-23</p>
<p>(R)  ÅLELUIA, ÅLELUIA, ÅLELUIA</p>
<p>Nå’i gråsia iSaina, sa’ måolik Gui’,</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk:</p>
<p>” I ginefli’i’ Yu’us dinidira todu i tiempu.”</p>
<p>INEPPI ……</p>
<p>I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI ……</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI ……</p>
<p>C</p>
<p>IBANGHELIU                                                                                               Lk 24, 1-12</p>
<p>+  Un tinaitai ginin i santu ibangheliu sigun i tinigi’ San Lucas</p>
<p>Gi primet diha gi simåna, gi chatanmak, manmåttu i famalåo’an gi naftan manmañuñuli’ påopåo ni mana’listu.   Masodda’ na mana’galilik tåtti i atchu’ ni iståba gi entrådan i naftan; låo anai manhålum gi naftan, ti ma sodda’ i tataotåo i Saina as Jesus.   Mientras ma kekehassu håfa esti sa’ nina’fanlachi hinassun-ñiha, umannuk gi uriyan-ñiha dos låhi ni låmlam magagun-ñiñiha.   Manekkun påpa’ gi edda’ sa’ nina’fansen ma’å’ñao siha.  Mansinangåni ni lalåhi:  “Håfa na en ispipiha Gui’ ni låla’la’ gi entalu’ i manmåtai?   Taigui Gui’ guini; esta mana’lå’la’ Gui’ ta’lu.  Hassu ha’ håfa ilek-ña nu hamyu anai iståtaba Gui’ giya Galileha—na i Lahin i Taotåo debidi u ma’intreganñaihun guatu gi kannai i mani’isao na tåotåo, ya u maklåba, ya gi mina’tres dihas u lå’la’ ta’lu.”  Ya mahassu i sinangån-ña si Jesus.   Pues mabira siha tåtti ginin i naftan ya ma’anunsia gi Onsi na mandisipulu yan i pumalu siha.   I famalåo’an siha era si Maria Magdalena, Joanna, yan si Maria i nanan Santiago; siha yan i ottru famalåo’an lokkui’ masangåni i manapostulis, låo i istorian-ñiha kalang tåya’ kumeke’ilekña ya ti manmalagu’ manmanhonggi. Intonsis, kahulu’ si Pedro ya malågu guatu gi naftan.  Numehung påpa’ låo tåya’ lini’e’-ña fuera di i balutan.  Pues humånåo tåtti gi gima’ sen manman put i håfa masusedi.</p>
<p>I Ibangheliun i Saina.</p>

        </section>
        <hr>
        
        <section>
        <h1>BETNIS SÅNTU  I  Pinadesin i Saina</h1>
        <p><strong>Date:</strong> April 13, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/betnis-santu-i-pinadesin-i-saina-3/<p>
        <p>FINENE’NA NA TINAITAI                                                              Is 52, 13–53, 12</p>
<p>Un tinaitai ginin i Lepblun i Prufeta as Isaias</p>
<p>Atan ha’, sa’ siempri u gefsaga i tentago’-hu,</p>
<p>siempri u makåhat hulu’ takkilu’ yan u ma’onra.</p>
<p>Maseha meggai nina’fanmanman anai mali’i’ Gui,</p>
<p>mana’disfiguråo i matå-ña kalang ti tåotåo,</p>
<p>Pues taiguennåo siempri nina’fanmanman i linahyan tåotåo nu Guiya,</p>
<p>manrai siha kana’ ha’ ti siña manguentus;</p>
<p>Para atyu siha i ti manmasangåni siempri u mali’i’,</p>
<p>todu atyu siha i ti humunguk siempri u mahahassu.</p>
<p>Håyi para u hinenggi håfa hiningok-ta?</p>
<p>Håyi mana’tungu’ ni kannai iSaina?</p>
<p>Dumångkulu hulu’ kalang un dinekku’ tinanum gi me’nå-ña,</p>
<p>kalang un sinisu gi anglu’ na tånu’;</p>
<p>Tai diknidåt Gui’ para u bensi hit umatan Gui’,</p>
<p>tåya’ atanun giya Guiya para u hålla hit guatu.</p>
<p>Machatli’i’ Gui’ yan masuhåhayi ni taotåo siha,</p>
<p>Un lahi ni mamadedesi, yan påyun maså’pit,</p>
<p>Matåtampi i matan-ñiha i taotåo ginin Guiya,</p>
<p>madispresia Gui’ yan tai onru.</p>
<p>Låo i isåo-ta siha Ha kåkatga,</p>
<p>ya Ha susungun todu i pinadisi-ta,</p>
<p>ya hita pine’lot-ta na makastitiga Gui’,</p>
<p>kalang unu ni kinastiga yan nina’takpapa’ as Yu’us.</p>
<p>Låo malånsa Gui’ put i linachi-ta</p>
<p>mayokyuk Gui’ put i isåo-ta;</p>
<p>Gaigi giya Guiya i kastigu ni numåna’i hit kinabålis,</p>
<p>ginin i masaolak-ña na manhomlu’ hit.</p>
<p>Manabak hit todu kalang kinilu,</p>
<p>kadakuåt kunsu hinanåo-ña;</p>
<p>Låo iSainaHa po’lu gi hilo’-ña</p>
<p>todu i isåo-ta.</p>
<p>Maskiseha mamattråta, mano’osgi ha’ Gui’</p>
<p>ya ti Ha baba i pachot-ña;</p>
<p>kalang i patgun kinilu ni makokonni’ para u mapunu’</p>
<p>patsino i kinilu gi me’nan i manmandådasai</p>
<p>mamatkikilu ha’ Gui’ ya ti Ha baba i pachot-ña.</p>
<p>Inatditi yan makundena yan makonni’ Gui’,</p>
<p>ya håyi mohun para u hinahassu put i destinu-ña?</p>
<p>Anai machåppak Gui’ ginin i tanu’ i manlåla’la’,</p>
<p>ya mapunu’ put isao tåotåo</p>
<p>Manå’i Gui’ naftån-ña gi entalu’ i manailayi</p>
<p>yan para mahafot-ña manå’i Gui’ gi entalu’ i mambåba fina’tinas-ñiha,</p>
<p>Maskiseha tåya’ båba fina’tinås-ña</p>
<p>patsino ti mandagi.</p>
<p>(Låo nina’maguf iSainapara u finigis Gui’ ni pinadesi.)</p>
<p>Yanggin Ha nå’inñaihun i lina’lå’-ña para inifresin i isao,</p>
<p>siempri Ha li’i’ i tinatten-ña gi anåkku’ na lina’lå’-ña,</p>
<p>ya i minalagu’ iSainau makumpli ginin Guiya.</p>
<p>Sa’ put i pinadisi-ña</p>
<p>siempri Ha li’i’ i kandit gi mina’lak i ha’åni;</p>
<p>Meggai para u mana’fanggåsgas,</p>
<p>Ginin i pinadesin i tentago’-hu,</p>
<p>ya Guiya para u kinatga i isao-ñiha.</p>
<p>Pues put ennåo na bai hu nå’i Gui’ ni irensiån-ña entri i manakkilu’,</p>
<p>ya Guiya para u dibidi i ginanna siha entri i manmetgut,</p>
<p>Sa’ Ha intregan maisa Gui’ gi finatai</p>
<p>ya matufung Gui’ entri i manailayi siha;</p>
<p>Ya Guiya para u fininas i isao meggai siha na tåotåo,</p>
<p>ya u ganåyi siha inasi’i ginin i isao-ñiha siha.</p>
<p>I finu’ i Saina.</p>
<p>INEPPIN I SÅTMU                                                               Ps 31, 2.6.12-13.15-16.17. 25</p>
<p>R.   (Lk 23,46)  TÅTA, GI KANNAI-MU NAI HU INTREGA I HA’ANI-HU.</p>
<p>Giya Hågu,Asaina, nai lumilihing yu’;</p>
<p>cha’-mu yu’ muna’mana’mamåmahlåo.</p>
<p>Gi tininås-mu akudi yu’.</p>
<p>Gi kannai-mu nai hu intrega i espiritu-hu;</p>
<p>siempri Un  na’libri yu’,Asaina, O fi’et na Yu’us.</p>
<p>INEPPI…..</p>
<p>Para i maninimigu-hu siha, una kosa yu’ ni na’bubu,</p>
<p>na’chalik yu’ para i bisinu-hu siha, yan na’ma’ñåo yu’ para i manamigu-hu;</p>
<p>manmalålagu ginin guahu i lumi’i’ yu’ gi chalan.</p>
<p>Mamaleffanñaihun yu’ kalang atyu siha i ti manmahahassu na manmåtai;</p>
<p>kalang yu’ un måffak nå’yan.</p>
<p>INEPPI…..</p>
<p>Låo gaigi i inangukkok-ku giya Hågu,Asaina;</p>
<p>ilek-ku, “Hågu i Yi’os-su.”</p>
<p>Gi kannai-mu nai gaigi i uttimok-ku, na’libri yu’</p>
<p>ginin i gine’tin i maninimigu-hu, ginin i kannai i pumetsisigi yu’.</p>
<p>INEPPI…..</p>
<p>Na’ma’lak i matå-mu gi tentago’-mu;</p>
<p>gi mina’ase’-mu na’libri yu’.</p>
<p>Na’fambåtbaru hamyu yan na’famfitmi i kurason-miyu,</p>
<p>todu hamyu ni manmanangokku giSaina.</p>
<p>INEPPI…..</p>
<p>SIGUNDU NA TINAITAI                                                     Heb 4, 14-16; 5, 7-9</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa. Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai.  Ya put i humitdi yan dibotu Gui’, hininguk Gui’ as Yu’us.  Låo maseha Lahin Yu’us Gui’, umetyak manosgi ginin i pinadisi-ña.  Anai mafa’tinas Gui’ kumu i mås prifektu, humuyung Gui’ mama’ i hali’ i taihinekkuk na satbasion para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                                                   Jn 18, 1–19, 42</p>
<p>Betsikulu åntis di i IbangheliuPhil 2, 8-9</p>
<p>Ha na’humitdi Gui’ i Kristo, ubidenti Ha aksepta kuntodu i finatai, i finatai gi kilu’us.  Ya put esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha.</p>
<p>I Pinadesin i Saina-ta as Jesukristo sigun gi tinigi’ San Juan</p>
<p>Humånåo si Jesus yan i mandisipulu-ña para i ottru båndan i Kannat Kidron. Gaigi guennåo un hatdin ya humålum si Jesus yan i mandisipulu-ña.  Kuntodu si Judas (atyu i para u inintrega Gui’) ha sen tungu’ atyu na lugåt sa’ sessu si Jesus manasodda’ guihi yan i mandisipulu-ña.  Ha konni’ si Judas i sindålu siha yan kuntodu i guåtdia siha ni manå’i gui’ ni manmå’gas mamåli’ yan i MamFarisehu, ya manmåttu guihi manmañuñuli’ fållut, háchon yan åtmas.  Ya kumu si Jesus Ha tungu’ håfa para u masusedi, humånåo mo’na ya ilek-ña nu siha.  “Håyi malagu’-miyu?  Manmanoppi siha, “Si Jesus, tåotåo Nasaret.  Manoppi si Jesus, “Guåhu Gui’.  (Si Judas, atyu i para u inintrega Gui’, iståba guennåo yan siha.)  Anai ilek-ña si Jesus  nu siha, “Guåhu Gui’,” mañeha dididi’ pues mamoddung påpa’ gi tanu’.  Pues si Jesus Ha faisin siha ta’lu, “Håyi malagu’-miyu?” Maripiti ta’lu, “Si Jesus, tåotåo Nasaret.”  Ilek-ña si Jesus, “Esta Hu sangåni hamyu na Guåhu Gui”’.  Yanggin Guåhu malagu’-miyu, na’fanhånåo esti siha i pumalu.  (Esti put i para u makumpli i sinangån-ña, “Tåya’ Hu na’falingu ni unu ginin atyu siha i Un nå’i Yu’.”)  Intonsis si Simon Pedro, ni mañuñuli’ såpbli, ha laknus ya ha tåga’, ha utut i agapa’ na talangan i sitbentin i Mås Må’gas Påli’. (I na’an esti na tentågu’ si Malchus.)  Atyu na ilek-ña si Jesus as Pedro, “Po’lu tåtti gi baina i sapblem-mu. Ada ti para Hu gimen i kålis ni Ha nå’i Yu’ si Tåta?”</p>
<p>Atyu nai i sindålu yan i guåtdian Hudihos siha ma’aresta ya magoddi’ Gui’.  Makonni’ Gui’ finene’na guatu gi as Annas, i suegrun Caiaphas, i Mås Må’gas Påli’ guennåo na såkkan.  Si Caiaphas prumoponi gi ManHudihos ni bintåha na un låhi u måtai para i taotåo siha.</p>
<p>Si Simon Pedro yan ottru disipulu matattiyi hihut si Jesus.   Esti na disipulu era tiningu’ ni Mås Må’gas Påli’, sumisiha yan si Jesus asta i kabiseran i kottin i Mås Må’gas Påli’ mientras tumotohgi si Pedro gi trångka.  Humuyung esti na disipulu ni tiningu’ ni Mås Må’gas Påli’ ya ha kuentusi fine’na i palåo’an ni iståba gi fi’un i trångka, ya dispues ha konni’ hålum si Pedro.  Esti na muchåcha ni pumupulan i trångka, ha faisin si Pedro, “Ada ti unu håo gi mandisipulun esti na tåotåo?” Manoppi gui’, “Åhi’. Ti guåhu.”  Mumanenghing i puengi, pues i sitbenti yan i sindålu siha ni manotohgi guennåo manmanotngi guåfin kåtbun put para u na’fanmaipi siha. Si Pedro dispues umarima guatu guennåo para u na’maipi gui’.</p>
<p>I Mås Må’gas Påli’ ha kuestiona si Jesus, finene’na put i mandisipulu-ña dispues put i finana’guegue-ña.  Ineppi gui as Jesus, ilek-ña, “Kumuentus Yu’ pupblikamenti para maseha håyi malagu’ umékkunguk.  Mama’nåna’gui Yu’ gi sinagoga yan gi templu anai mane’etnun i ManHudihos. Tåya’ sikretu put atyu siha i Hu sångan.  Sa’ håfa na un kuestiotiona Yu’? Kuestiona atyu siha i humunguk i fino’-hu siha. Naturåt siempri u matungu’ håfa siha sinangån-hu.”  Gi esti na ineppen-ña, i guåtdia ni tumotohgi gi uriya ha patmåda i fasu-ña. Ya ilek-ña, “Ada taiguennåo para oppem-mu nu i Mås Må’gas Påli’?”  Manoppi si Jesus, “Yanggin guaha lachi sinangån-hu laknus prueba, låo yanggin magåhit i fino’-hu, sa’ håfa na un patmåda Yu’?”  Si Annas dispues ha na’makonni’ Gui’, magogoddi guatu gi as Caiaphas, i Mås Må’gas Påli’.</p>
<p>Mientras manmasusesedi todu esti, iståba si Pedro na tumotohgi yan i sindålu yan i sitbenti siha ya ha na’mamaipi gui’. Pues ilik-ñiha nu guiya, “Ada ti unu håo lokkui’ gi mandisipulu-ña?”  Mandagi gui’, ya ilek-ña, “Åhi’!”  Unu gi sitbentin i Mås Må’gas Påli’ ni pumarentis yan atyu na tåotåo i initut talanga-ña as Pedro, inaguaguåti ya ilek-ña, “Låo ada ti hu li’i’ håo yan Guiya gi hatdin?”  Mandagi ta’lu si Pedro. Ya gi atyu na mumentu umo’o’ i gåyu’.</p>
<p>Gi chatanmak makonni’ si Jesus ginin as Caiaphas para i ‘praetorium’. Ti manhålum siha gi ‘praetorium’ sa’ para mungnga na u fanapplacha’ para i sirimonias anai para u makånnu’ i senan Påsgua.  Pues si Pilåto humånåo humuyung giya siha. Ya ha kuestiona, “Håfa na keha’ chinili’-mimiyu mågi kontra esti na tåotåo?”  Manmanoppi siha, “Yanggin mohun ti kriminåt Gui’, ti bai in intrega Gui’ mågi giya hågu.”  Gi esti, ilek-ña si Pilåto, “Sa’ håfa na ti en kenni’ Gui’ ya en sintensia sigun gi lai-miyu?”  Manmanoppi i ManHudihos, “Ti manmasedi ham manna’mapunu’ ni håyi.”  (Masusedi esti put para u makumpli i finu’ Jesus anai Ha sångan håfa taimanu para finatai-ña.)   Ha bira gui’ hålum si Pilåto gi ‘praetorium’ ya ha na’ma’ågang si Jesus. Finaisin Gui’ as Pilåto, “Ada Hågu i Rai i ManHudihos?’  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?”  Manoppi si Pilåto, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu. Håfa bidå-mu?”  Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.” Put esti, ilek-ña si Pilåto, “Pues intonsis na rai Håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit. Ya maseha håyi ni ha kumetin maisa gui’ gi minagåhit ha huhunguk i bos-su.”  Ilek-ña si Pilåto, “Minagåhit!  Håfa kumekke’ilekña ennåo?”</p>
<p>Dispues di ennåo na sinangån-ña si Pilato, humuyung gui’ ta’lu ya ilek-ña nu i ManHudihos: “Tåya’ sinedda’-hu isao kontra esti na tåotåo.  Fanmanhassu na sigun gi kustumbrin-miyu, hu suttåtayi hamyu unu gi durantin i tiempun Påsgua. Kåo manmalagu’ hamyu na bai hu sotta i Rai i ManHudihos?”  Manessalåo siha, “Si Barabbas malagu’-måmi, ti esti na tåotåo!” (Insurektu si Barabbas.)</p>
<p>Dispues si Pilåto ha konni’ Gui’ ya ha na’masåolak.  I sindålu siha manmanufuk kuronan låktus ya mapega gi ilu-ña, dispues mana’kinapa ni kulot lila.  Manarima guatu giya Guiya ya sigi di mapatmåda Gui’, ilik-ñiñiha, “Masaluda Håo, Rai i ManHudihos!”  Humuyung ta’lu si Pilåto ya ilek-ña ni linahyan tåotåo, “Atan ha’, sa’ bai hu konni’ Gui’ huyung ta’lu put para en tingu’ na ti mañodda’ yu’ isao giya Guiya.”  Anai humuyung si Jesus kinirorona ni kuronan låktus yan i kåpan lila, ilek-ña si Pilåto nu siha, “Atan Gui’!”  Gigun ha’ mali’i’ Gui’ ni manmå’gas mamåli’ yan i guatdian i templu siha manessalåo, “Atåni Gui’ gi kilu’us!  Atåni Gui’ gi kilu’us!”</p>
<p>Pues ilek-ña si Pilåto, “Kenni’ Gui’ ya hamyu en atåni gi kilu’us, ti mañodda’ yu’ isao kontra Guiya.”  Manmanoppi i ManHudihos, “Guaha lai-måmi ya sigun gi atyu na lai debidi u måtai sa’ hafa’lahin Yu’us Gui’.”  Anai ha hunguk si Pilåto esti na sinangan, mås ma’å’ñåo gui’.  Ha bira gui’ hålum gi ‘praetorium’ ya ilek-ña as Jesus, “Ginin manu Håo mågi?”  Ti ineppi gui’ as Jesus.  Pues finaisin Gui’ as Pilåto, “Un rinunsia Håo kumuentusi yu’?  Ada ti Un tungu’ na guaha fuetsåk-ku para bai hu sotta Håo yan para bai hu na’ma’atåni Håo gi kilu’us?”  Manoppi si Jesus, “Tåya’ fuetsåm-mu kontra Guåhu yanggin ti manå’i håo ginin i langit. Atyu mina’ i umintrega Yu’ mågi giya hågu umisao mås ki i dangkulu na isao.”  Dispues di esti, malagu’ si Pilåto na u sotta si Jesus, låo i ManHudihos manessalåo, “Yanggin un sotta esti na tåotåo ti ‘Amigun Caesar’ håo. Maseha håyi fuma’rai gui’, ha na’inimigun Caesar gui’.”</p>
<p>Ha hunguk si Pilåto i sinangan-ñiha, intonsis ha konni’ huyung si Jesus, pues ha na’fatå’chung Gui’ gi bangkun hues ni iståba gi atyu na lugåt ni mafa’nana’an Pinadit Åtchu. (‘Gabbatha’ gi finu’ Hibrehu.)  (I ora kåsi esta talu’åni gi ha’ånin priparasion para i giput Påsgua). Ilek-ña ta’lu si Pilåto nu i ManHudihos, “Atan i rai-miyu!”   Gi esti, manessalåo siha, “Na’suha Gui’!  Na’suha Gui’!  Atåni Gui’ gi Kilu’us!”  Ilek-ña si Pilåto, “Håfa! Para bai hu atåni gi kilu’us i rai-miyu?”  Manmanoppi I manmå’gas mamåli’, “Tåya’ rai-måmi fuera di si Caesar.”  Pues put uttimu, si Pilåto ha intrega si Jesus nu siha para u ma’atåni gi kilu’us.</p>
<p>Pues makonni’ si Jesus ya mana’uma ni kilu’us ya manhånåo para atyu na lugåt i mafa’nana’an, “Lugåt i Kalabera”, (Golgotha gi finu’ Hibrehu).  Guennåo nai ma’atåni Gui’ gi kilu’us yan ottru dos, unu gi kada bånda, ya si Jesus gi talu’.  Si Pilåto ha na’mapo’lu un tinigi’ gi kilu’us ni ilek-ña,</p>
<p>JESUS TÅOTÅO NASARET,</p>
<p>RAI I MANHUDIHOS</p>
<p>Esti na tinigi’ gi finu’ Hibrehu, ‘Latin’, yan ‘Greek’, mataitai ni meggai na ManHudihos sa’ i lugåt anai maklåba si Jesus hihut gi siudå.  I manmå’gas mamåli’ ni ManHudihos machagi masangåni si Pilåto, “Ti debi mohun di un tugi’ ‘Rai i ManHudihos’.  Inlugåt, tugi’, ‘Esti na tåotåo Ha ganyi Gui’ kumu rai i ManHudihos.'”  Manoppi si Pilåto, “I munhåyan esta hu tugi’, esta hu tugi’.”</p>
<p>Anai munhåyan i sindålu siha maklåba si Jesus gi kilu’us machuli’ i magagu-ña ya mapåttin kuåttru, un påtti para kada sindålu.  Iståba lokkui’ i iyon-ña tunika, ni matufuk desdi i sanhilu’ esta i sampapa’ ya tåya’ malaksen-ña.  Manasangani unu yan ottru, “Nihi ya mungnga hit tumitik esti.  Ta rifa ya i gumånna atyu u chinili’.”  (Macho’gui esti put i para u makumpli i gaigi gi Eskritura: “Manapåtte ni magagu-hu; ya manarifa ni chininå-hu.”)  Esti bidan-niha i sindålu. Gi fi’un i kilu’us Jesus, iståba si nanå-ña tumotohgi, i che’lun nanå-ña as Maria asaguan Clopas yan si Maria Magdalena.  Anai Ha li’i’ si nanå-ña guennåo yan i Ha guaiya na disipulu, ilek-ña si Jesus as nanå-ña, “Palåo’an, ennagui’ i lahi-mu.”  Dispues ilek-ña nu i disipulu, “Ennagui’ si nanå-mu.”  Desdi atyu na ora i disipulu ha konni’ gui’ gi inadahi-ña.</p>
<p>Dispues di ennåo, Ha tungu’si Jesus na esta todu munhåyan, ilek-ña put para u makumpli i Eskritura: “Må’hu Yu’.”  Iståba guennåo un tåru ni mañañahguan baråtu na binu. Machuli’ i ispongha ya masupuk gi binu ya machigit gi ‘hyssop’ pues mahåtsa hulu’ gi labios-ña.  Anai Ha tanña’ i binu, ilek-ña si Jesus, “Esta munhåyan.”  Pues Ha na’tekkun i ilu-ña ya Ha mågapñaihun huyung i espiritu-ña.</p>
<p>Ta fandimu</p>
<p>Kumu ha’ånin priparasion para i giput Påsgua, ti manmalagu’ i ManHudihos na u fanmapo’lu siha i tataotåo gi kilu’us sa’ gi sigenti diha ‘Sabaf’, sulemni esti na ha’åni para i ManHudihos.  Atyu mina’mafaisin si Pilåto para u fanmahuluk todu i adding siha ya u mana’fañuha i tataotåo gi kilu’us.  Put ennåo mina’ manmåttu i sindålu siha ya mahuluk i adding i dos na tåotåo ni manmachaklaba gi kilu’us yan si Jesus.  Anai manmåttu gi as Jesus ya mali’i’ na esta måtai Gui’, ti mahuluk i addeng-ña.  Unu gi sindålu ha lånsa i kalaguåk-ña ya insigidas milalak huyung håga’ yan hånum.  (Esti na testimoñu ginin un tåotåo ni iståba guennåo ya i testimoñu-ña magåhit.  Ha sångan i magåhit na tiningo’-ña kosa ki siña håo lokkui’ manhonggi.)  Esti siha manmasusedi put i para u fanmakumpli siha i manmatugi’ gi Eskritura:“Ti u mahuluk ni unu gi te’lång-ña.”  Yan ottru ni matugi’ lokkui’ gi Eskritura ilek-ña:“Todu siempri u inatan Gui’ ni malånsa.”</p>
<p>Despues, si Jose tåotåo ‘Arimathea’, un disipulun Jesus (gi sikretu put i ma’å’ñåo-ña ni ManHudihos), ha faisin i pitmisun Pilåto para u na’tunuk i tataotåo Jesus. Mannina’i siha petmisu as Pilåto, intonsis manmåttu ya makonni’ i tataotåo.  Måttu lokkui’ si ‘Nicodemus’ (atyu i måttun puengi gi as Jesus fine’na na biåhi) mañuñuli’ påopåo yan ‘aloes’, ni kåsi sienlibras minakkat-ña.  Makonni’ i tataotåo ya sigun gi kustumbrin manhåfut para i ManHudihos, mabalutan ni magågu ni manå’yi påopåo.  Iståba guennåo anai maklåba si Jesus un hatdin, ya gi halum ennåo na hatdin, iståba un nuebu na nåftan ni tåya’ trabiha mahåhafut.  Kumu maninalulula sa’ Ha’ånin Priparasion para i ManHudihos, ya hihut atyu na nåftan, mahåfut i tataotåo Jesus guennåo.</p>
<p>I Ibangheliun i Saina.</p>

        </section>
        <hr>
        
        <section>
        <h1>HUEBIS SÅNTU | Misan i Senan i Saina</h1>
        <p><strong>Date:</strong> April 13, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/huebis-santu-misan-i-senan-i-saina-4/<p>
        <p>FINENE’NA NA TINAITAI                                                              Ex 12, 1-8, 11-14</p>
<p>Un tinaitai ginin i Lepblun Exodus</p>
<p>Ilek-ña i Saina as Moises yan Aaron giya Ihipto, “Esti na mes debidi u gaigi</p>
<p>gi yahululu’ gi kalendåriun-miyu; debidi en pe’lu esti kumu i finene’na na</p>
<p>mes gi sakkan.  Sangåni interu i inetnun i taotåo Israhet:  Gi diha dies på’gu na</p>
<p>mes debi di todu i familia siha u fanmangonni’ un patgun kinilu, unu kada</p>
<p>familia.  Yanggin mampus dikiki’ i familia para i kinilu, debidi u dañña’ yan i</p>
<p>mås hihut na bisinu yanggin para u makånnu’ i kinilu ya u fanapatti sigun gi</p>
<p>mineggai tåotåo ni para u fañotchu.  I kinilu debidi låhi ni un åñu idåt-ña yan</p>
<p>tai mancha.  Debi di en peksai asta i mina’katotsi dihas på’gu na mes, yan debi</p>
<p>di en pinu’ gi me’nan i Israilitas siha antis di u homhum.  Debidi u machuli’</p>
<p>dididi’ na håga’ ya u mapalai i kuådrun i pettan i gima’ siha anai para</p>
<p>u makånnu’ i kinilu.  Ennåo mismu na puengi nai para u makånnu’ i mahotnu</p>
<p>na sensin yan pån sin libadura yan mala’it na chå’guan.</p>
<p>“Taiguini para kannu’-miyu:  U fanmagoddi i sinturan-miyu, i</p>
<p>sandålias gi adding, i bastun gi kannai-miyu, ya en fañotchu taiguihi i</p>
<p>mambiåbiahi.  Guiya esti i Påsguan iSaina.  Sa’ på’gu mismu na puengi bai</p>
<p>Hu faloffan giya Ihipto ya bai Hu punu’ todu i primirisa gi tanu’, tåotåo yan gå’ga’</p>
<p>yan bai Hu sintensia todu i yi’us giya Ihipto – Guåhu, iSaina!  Låo i haga’ para</p>
<p>måtka gi gima’ siha anai manggaigi hamyu.  Yanggin hu li’i’ i haga’, bai  Hu</p>
<p>upus ha’ hamyu:  Pues taiguini na yanggin Hu añña i tanu’ Ihipto, tåya’</p>
<p>distrosu u fåttu giya hamyu.</p>
<p>“Esti na ha’åni debidi u fama’un guput mimorias para hamyu, ya todu</p>
<p>i tinattin-miyu na famagu’un-miyu u masilebra ya u fambiåbiahi guatu giSainaya u</p>
<p>masilebra, para todu i tiempu.</p>
<p>I finu’ i Saina.</p>
<p>INEPPIN I SÅTMU                                       Ps 116, 12-13. 15-16. 17-18</p>
<p>R. (1 Cor 10, 16)   I TASAN I BENDISION-TA GUIYA I HAGA’ I KRISTO.</p>
<p>Taimanu apås-su  niSaina</p>
<p>put todu i minaolek-ña nu guåhu?</p>
<p>Bai hu håtsa i kopan i satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu,  i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradisimentu</p>
<p>ya bai hu ågang i na’an iSaina.</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                 1 Cor 11, 23-26</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i fina’nå’gui ni hu nåna’i hamyu: na i Saina as Jesus, gi puengi anai matraiduti Gui’, Ha chuli’ un pidåsun pån,  Ha nå’i gråsia si Yu’us, Ha ipi’, ya ilek-ña, “Guiya esti i tataotåo-hu, ni para hamyu. Che’gui esti ya en hahassu Yu’.”  Gi taiguini ha’ ta’lu na manera, dispues di i sena Ha chuli’ i kopa ya ilek-ña, “Guiya esti na kopa i nuebu na kuntråtan Yu’us, ni maseyu ni hagå’-hu.  Gi kada en gimin esti, che’gui ya en hahassu Yu’.”  Esti kumekke’ilekña na gi kada biåhi na en kannu’ esti na pån yan en gimin ginin esti na kopa en pruklålama i finatai i Saina asta ki måttu Gui’.</p>
<p>I finu’ i Saina.</p>
<p>IBANGHELIU                                                                                               Jn 13, 1-15</p>
<p>Betsikulu åntis di i Ibangheliu                                 Jn 13, 34</p>
<p>Bai Hu nå’i hamyu un nuebu na tinagu’:</p>
<p>Fanágofli’i’ unu yan ottru, taimanu ha’ i ginifli’e’-hu nu hamyu.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Antis di i giput Påsgua, esta Ha tungu’ si Jesus na esta måttu i ora anai para u hånåo ginin esti na tånu’ para guatu gi as Tåta.  Ha guaiya i taotåo-ña siha guini gi tanu’, ya malagu’ na u na’mali’i’ i guinaiyañ-ña nu siha asta i uttimu.  Esta i aniti ha kumbensi si Judas, lahin Simon Iskarioti, para u intrega si Jesus; intonsis, durånti i sena, Ha sen tungu’ si Jesus na ginin as Yu’us Gui’ yan para u hånåo tåtti as Yu’us, i Tata ni esta Ha intrega todu guatu giya Guiya— kahulu’ ginin i sena, ha pula’ i sanhiyung na magagu-ña.  Mañuli’ un tu’åya ya Ha goddi gi sinturå-ña.  Ha nå’yi hånum un palanggåna ya Ha tutuhun fuma’gåsi i adding i mandisipulu-ña ya Ha såsaosåo ni tu’åya gi sinturå-ña.  Intonsis måttu gi as Simon Pedro, ni ilek-ña nu Guiya, “Para Hågu, Asaina, para un fa’gåsi i addeng-hu?”   Manoppi si Jesus, “Siña ha’ na ti un tungu’ håfa Hu chocho’gui på’gu, låo siempri un kumprendi dispues!”  Manoppi si Pedro, “Ni ngai’an nai Un fa’gåsi i addeng-hu!”  Manoppi si Jesus, “Yanggin ti Hu fa’gåsi i addeng-mu pues tåya’ pattem-mu gi irensiåk-ku.”  Ilek-ña si Simon Pedro nu Guiya, “Asaina, pues ti i addeng-hu ha’ para un fa’gåsi!  Fa’gåsi lokkui’ i kannai-hu yan i ilu-hu!”  Sinangåni gui’ as Jesus:  “I taotåo ni esta munhåyan umo’mak ti nisisåriu na u fa’gåsi gui’ (fuera di i addeng-ña); esta gui’ sen gasgas, taimanu ha’ hamyu; låo ti todu.”  (I rason na ilek-ña “Ti todu manggåsgas,” sa’ put i Ha tungu’ håyi para u trinaiduti Gui’.)</p>
<p>Dispues di Ha fa’gåsi i adding-ñiha, chuminina ta’lu si Jesus ni magagu-ña sanhiyung ya tuma’lu tåtti gi sagå-ña gi lamasa.  Mansinangåni siha:  “Kåo en kumprendi håfa esti i på’gu ha’ munhåhayan Hu cho’gui nu hamyu?  En a’agang Yu’ Ma’estru yan Saina, ya hunggan mandinanchi hamyu, sa’ ennåo Yu’.  Låo yanggin Hu fa’gåsi adding-miyu—Guåhu ni Ma’estru yan Saina, pues hamyu debi di en fanafa’gasi adding-miyu.  Hu cho’gui esti para bai Hu nå’i hamyu un ihemplu; taimanu ha’ i bidå-hu, debi di en che’gui.                         I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS) |  I Likao Påtma</h1>
        <p><strong>Date:</strong> April 6, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus-i-likao-patma-3/<p>
        <p>IBANGHELIU                                                              Lk 19, 28-40</p>
<p>+ Un tinaitai ginin i såntu Ibangheliu sigun i tinigi’ San Lucas</p>
<p>Dispues di Ha sångan si Jesus esti humånåo para Hirusalen.  Anai guaguaguatu giya Bethphage yan Bitaniha gi eksu’ ni ma’å’agang Ulibas, Ha na’hånåo dos na disipulu-ña yan esti na tinago’-ña,   “Hanåo hålum gi sengsung ni gaigi tunas gi me’nan-miyu.  Gi hinalum-miyu siempri en sedda’ un buliku ni magogoddi guennåo ni tåya’ trabiha nai guaha ma’udai.   Pila’ i gidden-ña ya en sigun mågi.  Yanggin guaha fumaisin hamyu, ‘Sa’ håfa na en pipila’ i ga’ga’?’ aluk, ‘Ha nisisita esti i Ma’estru.’ ”  Må’pus i dos ni matagu’-ñiha ya masodda’ todu taimanu ha’ i sinangån-ña.  Anai ma pupula’ i buliku, ilek-ña i dueñu nu siha, “Sa’ håfa na en cheche’gui ennåo?”  Ma esplika na Ha nisisita i Ma’estru.  Dispues makonni’ i ga’ga’ guatu gi as Jesus, ya anai matåmpi ni magagun-ñiha, ma’ayuda si Jesus para u ma’udai.  Mahutu’ i magagun-ñiha gi chalan mientras humåhanåo mo’na; ya anai tototunuk ginin i bekka’ i Eksu’ Ulibas, interu i inetnun mandisipulu matutuhun manmaguf matutuna si Yu’us a’gang put i lini’i’-ñiha na fuetsa, ilik-ñiñiha:</p>
<p>“U matuna Gui’ ni mamamaila’ kumu rai</p>
<p>gi na’an i Saina!</p>
<p>Pås gi langit</p>
<p>yan gloria gi yahululu’!”</p>
<p>Unus kuåntu na MamFarisehu gi entalu’ i linahyan ilik-ñiha nu Guiya, “Ma’estru, lalåtdi i disipulu-mu.”  Manoppi Gui’, “Bai Hu sangåni hamyu na yanggin para u fanmamatkilu siha pues i atchu’ siha u fanéssalao.”</p>
<p>I Ibangheliun i Saina.</p>
<p>I Misa</p>
<p>A,B,C,</p>
<p>FINENE’NA NA TINAITAI                                            Is 50, 4-7</p>
<p>Un tinaitai ginin i Lepblun i Prufeta as Isaias</p>
<p>ISainaas Yu’us Ha nå’i yu’ un måppla’ na hula’, kosa ki siña hu tungu’ håfa taimanu hu kuentusi i manyayas un palåbra ni siña mampinangun siha.  Kada ogga’an Ha baba i talanga-hu kosa ki siña yu’ manhunguk; ya tåya’ nai hu kontra Gui’, tåya’ nai hu bira yu’ tåtti. Hu nå’i  i tatalo’-hu para atyu siha i kumastiga yu’, i fasu-hu para atyu siha i bumo’uk i batbås-su; i matå-hu ti hu prutehi gi trumpåda yan matu’la’i.</p>
<p>ISainaas Yu’us i ayudu-hu, put ennåo na ti mamåhlåo yu’; esta hu istapblesi i matå-hu kalang asga’, sa’ hu tungu’ na ti hu mana’mamåhlåo.</p>
<p>I finu’ i Saina.</p>
<p>INEPPIN I SÅTMU                              Ps 22, 8-9. l7-l8. l9-20. 23-24</p>
<p>R.  YU’OS-SU, YU’OS-SU, HÅFA NA UN ABANDONA YU’?</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik yu’; mayengyung i ilun-ñiha kontra guåhu:</p>
<p>“Un angokku iSaina–po’lu ya Guiya un nina’libri;</p>
<p>yanggin guinaiya håo, po’lu ya Guiya un sinatba.”</p>
<p>INEPPI…..</p>
<p>Låhyan na ga’lågu maridundedeha yu’;</p>
<p>katdumi na manailayi u magulululumi yu’.</p>
<p>Tatfoi inanglo’-ña i addeng-hu yan i kannai-hu</p>
<p>siña hu tufung todu i te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i inetnun:</p>
<p>“Hamyu ni manma’å’ñåo nu iSaina, tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet ribirensia Gui’!</p>
<p>INEPPI…..</p>
<p>SIGUNDU NA  TINAITAI                                     Phil  2, 6-11</p>
<p>Un tinaitai ginin i Kattan San Pablo para i taotåo ‘Philippi’</p>
<p>Todu i tiempu gagaigi i naturåt Yu’us giya Guiya, låo ti Ha kunsidera na put ginin i fuetsån-ña parehu Gui’ yan Yu’us.  Inlugåt, Ha basihan maisa Gui’ ya Ha chuli’ i naturåt un isklåbu, ya mafañågu Gui’ gi pinarehun i taotåo.  Tåotåo na eståo matungo’-ña, ya put esti na Ha na’humitdi Gui’,  ubidenti Ha aksepta kuntodu i finatai, i finatai gi kilu’us! Ya put esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha, kosa ki gi na’án Jesus todu tommu u fandimu gi langit, yan gi tanu’,yan gi papa’ i tanu’, yan todu hula’ mapruklåma ginin i glorian Yu’us Tata:  SI JESUKRISTO SAINA GUI’!</p>
<p>I finu’ i Saina.</p>
<p>C</p>
<p>IBANGHELIULk 22, 14—-23, 56 osino 23, 1-49</p>
<p>Bitsikulu åntis di i ibangheliu                Phil 2, 8-9</p>
<p>Umosgun si Jesus put hita achukka’ asta i finatai ya måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i Gui’ un nå’an na takkilo’ña ki todu i guaha na nå’an siha.</p>
<p>I pinadesin i Saina-ta as Jesukristo sigun i tinigi’ San Lucas</p>
<p>Anai måttu i ora, matå’chung si Jesus gi lamasa yan i manapostules-ña.  Ya ilek-ña nu siha, “Hagas ha’ malagu’ Yu’ kumånnu’ esti na Påsgua yan hamyu åntis di Hu famadesi.  Bai Hu sangåni hamyu, ti bai Hu kånnu’ esti ta’lu asta ki makumpli gi Rainun Yu’us.”  Pues, Ha chuli’ i kålis, mannå’i gråsia ya ilek-ña, “Chili’ esti ya en fanápatti entri hamyu; sa’ bai Hu sangåni hamyu, na ti bai Hu gimin ni chigu’ i fruta asta ki måttu i Rainun Yu’us.”</p>
<p>Dispues Ha chuli’ i pån ya mannå’i gråsia, Ha ipi’ ya Ha nå’i siha, ilek-ña, “Guiya esti i tataotåo-hu ni para u manå’inñaihun para hamyu.  Che’gui esti para en hahassu Yu’.” Taiguennåo ha’ bidå-ña lokkui’ nu i kålis dispues di mañotchu, ya ilek-ña mientras Ha chocho’gui, “Esti na kålis guiya i nuebu na testamentu gi hagå’-hu, ni para u machuda’ñaihun para hamyu.</p>
<p>“Ya på’gu gaigi guini gi lamasa yan Guåhu i kannai i taotåo ni para u traiduti Yu’.  I Lahin i Taotåo Ha dalalalaki atyu siha i esta manma’apunta na u fanmasusedi nu Guiya, låo matdision para atyu na tåotåo ni put guiya’ na matraiduti Gui’.”</p>
<p>Pues matutuhun manáfaisin entri siha håyi para u fina’tinas ennåo gi entalu’-ñiha.</p>
<p>Kumahulu’ un kuestion i mandisipulu put håyi para u mås må’gas gi entalu’-ñiha.  Låo ilek-ña nu siha, “I manrai siha guini gi tanu’ ma’o’otdin i taotåo-ñiha siha.  Atyu siha i guaha åoturidat-ñiha manma’å’aluk ayudånti.  Låo ti siña na u taiguennåo para hamyu.  Po’lu ya i takkilu’ gi entalu’-miyu u fama’un påtgun, ya i ma’gas u fama’un tentågu’.  Håyi gi magåhit mås takkilu’–atyu i gaigi gi lamasa pat atyu i mañeñetbi ni nengkannu’?  Na ada ti atyu i gaigi gi lamasa?  Låo Guåhu gaigi Yu’ gi entalu’-miyu kumu atyu i sumesetbi hamyu.</p>
<p>“Hamyu atyu i mamfiet nu Guåhu durånti anai matetenta Yu’.  Ya Guåhu bai Hu intregahamyu ni Rainu ni esta Ha intrega Yu’ si Tatå-hu.  Gi Rainok-ku, siempri mañotchu yan manggimin hamyu gi lamasa-hu ya en fanmatå’chung gi tronu para en hisga i dossi na råsan Israhet.”</p>
<p>Ilek-ña si Jesus, “Simon, Simon!  Hahassu na esta si Satanås ha gågåo Yu’ nu hågu para un tinafyi kalang trigu.  Låo esta manåyuyut Yu’ put hågu kosa ki ti u falingu i hininggem-mu.  Låo hågu debidi un na’famfitmi i hinenggin i mañe’lu-mu siha.”</p>
<p>Ilek-ña si Pedro nu Guiya, “Asaina, listu yu’ para bai hu dalalaki Håo achukka’ para bai hu mapresu pat para bai hu måtai.”</p>
<p>Manoppi si Jesus, “Bai Hu sangåni håo, Pedro, na ti u o’o’ i gåyu på’gu na ha’åni asta ki un puni tres biåhi na un tungu’ Yu’.”</p>
<p>Mamfinaisin siha as Jesus, “Anai Hu na’fanhånåo hamyu para en che’gui una kosa sin pottanmuneda pat maleta osino sandålias, kåo guaha fattan-miyu?”</p>
<p>Manmanoppi siha, “Tåya’ ni håfafa ha’.”</p>
<p>Ilek-ña nu siha, “Pues på’gu, atyu na tåotåo i gai pottanmuneda debidi u kilili; parehu ha’ yan i gai maleta.  Ya i taotåo ni tai sapbli debidi u bendi i saku-ña ya u famåhan unu.  Bai Hu sangåni hamyu ni håfa ileklek-ña i Eskritura, ‘Ha daña’í i distinun i mankriminåt siha ‘, na debidi para u makumpli esti giya Guåhu, sa’ håfa i manmatugi’ para u fanmasusedi nu Guåhu esta hihihut para u fanmakumpli.”</p>
<p>Ilik-ñiha nu Guiya, “Asaina, estigui’ dos såpbli!”</p>
<p>Manoppi Gui’, “Nahung esta.”</p>
<p>Pues humuyung si Jesus ya humånåo guatu, para i Eksu Ulibas, kumu Ha chocho’gui kalang kustumbri ya madalalaki Gui’ ni mandisipulu-ña.  Anai måttu guennåo ilek-ña nu siha, “Fanmanåyuyut ya mungnga manhålum gi tentasion.”</p>
<p>Pues sumuha ginin siha ennåo kåsi na distånsia i un dinaggao åtchu’, ya dumimu påpa’ ya taiguini tinayuyot-ña:  “Tåta, yanggin esti malago’-mu, na’suha esti na kålis ginin Guahu; låo åhi’ ti i malago’-hu sinoki i malago’-mu u macho’gui.”  Finattoigui Gui’ ni un ånghit ginin i langit para u nina’metgut.  Gi piniti-ña manåyuyut yan todu i nina’siñå-ña, ya i masahalom-ña mama’håga’ ni tutuhu’ gi edda’.</p>
<p>Dispues kumahulu’ Gui’ ginin i tinayuyot-ña ya humånåo guatu gi mandisipulu-ña, ya mansinedda’ siha manmamaigu’, nina’fanyayas siha ni pinitin-ñiha.  Ilek-ña nu siha, “Sa’ håfa na manmamaigu’ hamyu?  Fanmakmåta, ya en fanmanåyuyut nuseha en fanhålum gi tentasion.”</p>
<p>Anai trabiha kumuekuentus Ha’ si Jesus måttu un linahyan tåotåo mangkinekenni’ siha ni un tåotåo ni na’ån-ña si Judas, unu gui’ gi Dossi.  Malak guatu gi as Jesus para u toktuk Gui’.  Ilek-ña si Jesus nu guiya, “Judas, kåo para un traiduti i Lahin i Taotåo put un chiku?”</p>
<p>Anai mali’i’ ni mangga’chung Jesus siha håfa para u masusedi, ilik-ñiha, “Asaina, kåo siña in isa i sapbli.”  Unu giya siha humåhnánåo ya ha få’um i tentågu’ i Mås Må’gas Påli’ ya ha utut i agapa’ na talanga-ña.</p>
<p>Ilek-ña si Jesus para u oppi i kuestion-ñiha, “Båsta!”  Dispues Ha patcha i talanga ya Ha na’homlu’ i taotåo.</p>
<p>Låo ilek-ña si Jesus nu atyu siha i manmåttu kontra Guiya–era i manmå’gas mamåli’, i manmå’gas i guatdian i Templu, yan i manåmku’, “Ada kriminåt Yu’ na manmåttu hamyu put Guåhu manma’å’atmas ni sapbli yan galuti?  Anai manhihita kada diha gi Templu tåya’ nai en hatsa i kannai-miyu kontra Guåhu.  Låo estigui’ på’gu i oran-miyu anai manggåganna i hinemhum!”</p>
<p>Ma’aresta ya makonni’ si Jesus ya manhånåo guåtu gi gima’ i Mås Må’gas Påli’, mientras tåtatti si Pedro lachagu’ ha’ na distånsia tåtti.  Dispues di un råtu matotngi i guafi gi talu’ gi kabisera ya manmatå’chung gi uriya, ya si Pedro matå’chung gi entalu’-ñiha.  Lini’i’ gui’ ni unu gi muchåcha ginin i ininan i guafi na matåta’chung.  Dotchun i inatañ-ña i palåo’an, ya ilek-ña, “Sumisiha esti na tåotåo yan si Jesus.”</p>
<p>Ha puni esti ya ilek-ña, “Palåo’an, ti hu tungu’ esti na tåotåo.”</p>
<p>Un råtu ta’lu maloffan guaha ottru lumi’i’ gui’ ya ilek-ña, “Unu håo gi entalu’-ñiha.”</p>
<p>Låo ilek-ña si Pedro, “Åhi’, siñot, ti guåhu!”</p>
<p>Una ora dispues di ennåo guaha ottru kumuentus mås siguru, “Gof siguru na esti na tåotåo sumisiha yan si Jesus, sa’ tåotåo Galileha gui’.”</p>
<p>Manoppi si Pedro, “Amigu, ti hu tungu’ håfa un kekesangan.”</p>
<p>Ennåo mismu na ora anai ha sångan esti, umo’o’ un gåyu.  Ha bira Gui’ i Saina ya Ha atan si Pedro, ya ha hassu si Pedro i finu’ i Saina anai sinangåni gui’, “Åntis di u o’o’ i gayu på’gu na ha’åni siempri tres biåhi esta un puninñaihun Yu’.”  Humuyung ginin ennåo si Pedro ya kumasao sen piniti.</p>
<p>Mientras tåntu i lalåhi siha ni gumuåguatdia si Jesus mabutleleha Gui’ para u fañålik.  Mabendas i matå-ña fine’na, ya mapatmåda Gui’, ya dispues mafaisin Gui’:  “Fama’prufeta fan; ya Un sångan håyi pumatmåda Håo?”  Ya meggai na insuttu masangåni Gui’.</p>
<p>Gi chatanmak manetnun ta’lu i manåmku’, i manmå’gas mamåli’, yan i maneskribas.  Gigun ha’ makonni’ Gui’ guatu gi me’nan i kunsiliu, ilik-ñiha, “Sangåni ham, kåo Hågu i Misihas?”</p>
<p>Manoppi Gui’, “Yanggin Hu sangåni hamyu, ti en henggi Yu’, ya yanggin Hu kuestiona hamyu, ti en eppi Yu’.  Esti ha’ bai Hu sångan:  Desdi på’gu para mo’na, i Lahin i Taotåo u chuli’ i ta’chong-ña gi agapa’ i Nina’siñan Yu’us.”</p>
<p>Pues manchágigu manmamaisin, “Intonsis na ada Lahin Yu’us Håo?”</p>
<p>Manoppi Gui’, “Hamyu sumåsangan ennåo.”</p>
<p>Ilik-ñiha, “Sa’ put håfa na ta nisisita testigu? Ta hunguk esta ginin i pachot-ña mismu.”</p>
<p>(short form begins here)</p>
<p>Pues mangahulu’ interu i linahyan tåotåo ya makonni’ si Jesus guatu gi me’nan Pilato. Matutuhun i finaila’-ñiha ilik-ñiñiha, “In sedda’ na esti na tåotåo Ha na’kekelachi i nasion, Ha kokontra i ma’apåsin i kontribusion para si Caesar, ya ilelek-ña na Guiya i Misihas, i rai.”</p>
<p>Finaisin Gui’ as Pilato, “Kåo Hågu i rai i ManHudihos?”</p>
<p>Manoppi Gui’, “Hågu sumångan ennåo.”</p>
<p>Ilek-ña si Pilato nu i manmå’gas mamåli’ yan i linahyan tåotåo, “Tåya’ kåosa sinedda’-hu kontra esti na tåotåo.”</p>
<p>Låo ma’insisti ni taotåo, “Ha atburorota i taotåo siha ni fina’na’guen-ña gi todu iya Hudeha, desdi Galileha, atyu nai Ha tutuhun, asta esti mismu na lugåt.”</p>
<p>Anai ha hunguk esti si Pilato mamaisin kåo tåotåo Galileha esti; anai ha tungu’ na gaigi esti na tåotåo gi papa’ i nina’siñan Hirodes, nina’hånåo Gui’ guatu as Hirodes, ni gaigi gui’ lokkui giya Hirusalen guennåo na tiempu.</p>
<p>Nina’sen maguf si Hirodes anai ha li’i’ si Jesus. Åpmam tiempu esta desdi ki malagu’ na u li’i’ si Jesus sa’ put i hiningongok-ña siha kuentus, ya ha diseseha na u fanli’i’ milågru. Ha kuestiona si Jesus la’anakku’ ha’ na tiempu, låo tåya’ inippeñ-ña si Jesus.  I manmå’gas mamåli’, yan i maneskribas duru ma’akusa Gui’. Si Hirodes yan i guatdiåñ-ña siha mamattråta yan madispresia Gui’, ya dispues di ennåo matåmpi Gui’ ni un bunitun magågu ya mana’hånåo Gui’ tåtti as Pilato. Si Hirodes yan si Pilato, ni hagas uma’akontra, umamigu guennåo mismu na ha’åni.</p>
<p>Pues ha na’fandañña’ si Pilato i manmå’gas mamåli’, i manmå’gas i taotåo, yan i taotåo siha, ya ilek-ña nu siha, “En kenni’i’ yu’ ni esti na tåotåo mågi guini gi me’nå-hu sa’ put i Ha na’fanatburutåtåo i taotåo siha.  Esta hu eksamina Gui’ gi me’nan-miyu ya tåya’ sinedda’-hu kontra Guiya sigun i finaila’-miyu. Ni si Hirodes tåya’ sinedda’-ña, sa’ estigui’ na ha na’hanågui hit mågi; gof klåru na tåya’ bidå-ña esti na tåotåo na debidi u måtai. Pues bai hu sotta Gui’, dispues di hu fa’nå’gui Gui’ un liksion.” [Gi tiempun guput kustumbreñ-ña si Pilato sumottåyi i taotåo siha un presuneru–måseha håyi malagu’-ñiha.]</p>
<p>Manessalao i linahyan tåotåo, “Na’suha esti na tåotåo; sottåyi ham as Baråbas!” Esti as Barabas mapresu sa’ put manutuhun plaitu gi siudå yan put i mamunu’.</p>
<p>Mangkuinentusi siha ta’lu as Pilato, sa’ put i malagu’ gui’ na u sotta si Jesus.</p>
<p>Låo manessalao tåtti, “Klåba Gui’, klåba Gui’!”</p>
<p>Ilek-ña ta’lu nu siha mina’tres biåhi, “Håfa na tailayi bidå-ña esti na tåotåo? Tåya’ sinedda’-hu giya Guiya na debidi u mapunu’. Pues bai hu såolak Gui’ ya dispues bai hu sotta.”</p>
<p>Låo manessalåo ya madimånda na u maklåba Gui’, ya mumås a’gang i essalao-ñiha ya manlalålálu’. Pues manotdin si Pilato na u macho’gui i minalagu’-ñiha. Ha sotta i ginagao-ñiha, ni mapresu put mumu yan mamunu’, ya mannina’i siha as Jesus para u macho’gui håfa malagu’-ñiha nu Guiya.</p>
<p>Mientras makokonni’ si Jesus huyung, mago’ti si Simon Sirinehu ni kakakalum ginin i lanchu. Mana’uma si Simon ni kilu’us para u kåtga gi tattin Jesus.  Un dångkulun linahyan tåotåo tumattitiyi Gui’, kuntodu famalåo’an ni pumåpampan kurason-ñiha yan mampininiti nu Guiya. Ha bira Gui’ si Jesus ya mansinangåni siha, “Famalåo’an Hirusalen, cha’-miyu fanåtangis put Guåhu.  Fanångis put hamyu yan put i famagu’un-miyu.  Mamamaila’ i tiempu anai siempri u ma’åluk, Mandichosa i ti mamfafañågu, yan i tiyan ni ti chumagi mangåtga, yan i sisu ni ti numá’susu.  Ennåo nai siempri matutuhun masangåni i eksu’ sabåna, ‘Hoksi ham!’ yan i eksu’, ‘Tåmpi ham!’  Yanggin masusedi esti siha gi betdi na halum tånu’, håfa mohun u masusedi gi anglu’?”</p>
<p>Dos na kriminåt makokoni’ yan si Jesus para u fanmaklåba.</p>
<p>Anai manmåttu gi lugåt ni mafa’nana’an Lugåt Kalabera, maklåba Gui’ guennåo yan kuntodu i dos kriminåt, unu gi agapa’-ña ya i ottru gi akaggueñ-ña. Ilek-ña si Jesus, “Tåta, asi’i siha; ti matungu’ håfa machocho’gui.”  Manmadiga para manmapåttinñaihun i magagu-ña.</p>
<p>Manotohgi i taotåo siha guennåo mane’ega’, ya i manmå’gas siha manotohgi guennåo ma butleleha Gui’ ilik-ñiñiha, “Ha na’fanlibri i pumalu siha; sotta ya u na’librin maisa Gui’ yanggin Guiya i Misihas ginin as Yu’us, i ma’ayik.”</p>
<p>I sindålu siha lokkui’ mafa’chalik Gui’, mangguaguaguatu giya Guiya para u ma’ufresi ni ma’aksum na binu ilik-ñiñiha, “Yanggin Hågu i Rai i ManHudihos, na’librin maisa Håo.”</p>
<p>Iståba un tinigi’ gi hilu’ i ilu-ña, “Guiya esti i Rai i ManHudihos.”</p>
<p>Unu gi kriminåt ni uma’akalayi’ gi kilu’us chinatfinu’i Gui’, “Na ada ti Hågu i Misihas?  Pues na’libri Håo yan hami.”</p>
<p>Låo linalåtdi gui’ nu i ottru, “Ada tai ma’a’ñao håo as Yu’us, na ada ti un lili’i’ na parehu na sintensia nai manggaigi hit?  Hita, hunggan, ta miresi.  Hita ta apåpasi håfa bidå-ta, låo esti na tåotåo tåya’ båba bidå-ña.”  Dispues ilek-ña, “Jesus, hahassu yu’ yanggin måttu Håo gi Rainom-mu.”</p>
<p>Manoppi si Jesus, “Åmen, bai Hu asigura håo: på’gu na ha’åni u ta hita na dos giya Paradisu.”</p>
<p>Esta hihut talu’åni, ya un hinemhum tumåmpi todu i tanu’ asta i dispues di talu’åni sa’ kinilis i atdao.  Matitik-talu’ i kuttina gi attat.  Umessalåo si Jesus a’gágang ya ilek-ña, “Tåta, gi kannai-mu nai Hu intrega i espiritu-hu.” Dispues di Ha sångan esti måtai.</p>
<p>Ta fandimu</p>
<p>Anai ha li’i’ i ma’gas sindålu håfa masusedi, ha tuna si Yu’us ilelek-ña, “Hunggan magåhit tai’ isao esti na tåotåo.”</p>
<p>Dispues di mali’i’ esti ni linahyan tåotåo ni mandadañña’ guennåo mane’ega’, manhånåo para i gima’-ñiha mapåpampan i kurason-ñiha. Todu i manamigu-ña siha yan i famalåo’an ni u ma’akumpåpaña Gui’ desdi Galileha manotohgi guennåo gi láchagu’ na distånsia manmana’atan.</p>
<p>Iståba guennåo un membru gi Kunsiliu ni na’ån-ña si Jose ginin Arimathea, tunas yan måolik gui’ na tåotåo ni numanangga i finattun i Rainun Yu’us.  Maseha gaigi gui’ gi Kunsiliu ti såsaonåo mama’disision.  Humånåo esti na tåotåo para as Pilato ya ha gågåo gui’ ni tataotåo Jesus.  Ha na’tunuk i tataotåo, ha balutan ni sabanas, ya ha po’lu gi naftan, ni maguadduk gi atchu’, ni tåya’ trabiha nai ma’usa.  Era ha’anin priparasion ennåo, ya esta para u hålum ha’ i Sabaf na ha’åni.</p>
<p>I famalåo’an ni mañisiha ginin Galileha matattitiyi ha’ Gui’.  Mali’i’ i naftan yan håfa taimanu mahafot-ña.  Dispues manhånåo siha para i gima’-ñiha para u mapripåra i mira yan i paopåo.</p>
<p>Maguåtdia i Sabaf kumu ha’anin diskånsu, sigun i tinagu’ i lai.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> April 1, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma-5/<p>
        <p>FINENE’NA NA TINAITAI                                                                              Is 43, 16-21</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSaina,</p>
<p>ni bumaba un chålan gi halum tåsi</p>
<p>yan un kåyi gi metgut na hånum,</p>
<p>ni gumigiha huyung i kalesa siha yan i kabayeru siha,</p>
<p>un metgut na tropan sindålu,</p>
<p>asta ki manoppup parehu, ya nungka nai u fanohgi ta’lu,</p>
<p>u fanmaguaifi ya u fanmapunu’ kalang metcha.</p>
<p>Cha’-miyu hahassu i manmasusedi gi manmaloffan siha na tiempu,</p>
<p>cha’-miyu kumunsidedera atyu siha na kosas i åpmam esta</p>
<p>desdi ki masusedi;</p>
<p>atan ha’, sa’ mannuebu siha fina’tinånas-su!</p>
<p>På’gu nai manmasusesedi, ada ti en lili’i’?</p>
<p>Mama’chålan Yu’ gi disiettu,</p>
<p>mama’sadduk Yu’ gi anglu’ na tånu’.</p>
<p>Ma’o’onra Yu’ ni manmachålik siha na gå’ga’,</p>
<p>ga’lågun halumtånu’ yan ‘ostrich’ siha,</p>
<p>sa’ Hu po’luyi hånum i disiettu</p>
<p>yan sadduk gi anglu’ na tånu’</p>
<p>para u fanggimin i maninatyek-ku na tåotåo siha,</p>
<p>Un råsan tåotåo ni Hu fotma para iyok-ku,</p>
<p>kosa ki siña ma’anunsia i matunå-hu.</p>
<p>I finu’ i Saina.</p>
<p>INEPPIN I SÅTMU                                                               Ps 126, 1-2. 2-3. 4-5. 6</p>
<p>R.  MANDÅNGKULU SIHA FINA’TINÅS-ÑA I SAINA PARA HITA:</p>
<p>YA MAMBULA HIT MINAGUF.</p>
<p>Anai Ha konni’ tåtti iSainaatyu siha i manmapreresu giya Sion,</p>
<p>kalang hit atyu siha na tåotåo i manmangguiguifi.</p>
<p>Atyu nai bula chålik gi pachot-ta;</p>
<p>yan mangånta minaguf i hila’-ta.</p>
<p>INEPPI…..</p>
<p>Pues masångan gi entri i nasion siha,</p>
<p>“Mandångkulu siha fina’tinas-ña iSainapara siha.”</p>
<p>Mandångkulu siha fina’tinås-ña iSainapara hita;</p>
<p>Mansen maguf hit magåhit!</p>
<p>INEPPI…..</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya Negeb.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI…..</p>
<p>Maskiseha mangåkati mientras manhåhanåo mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI…..</p>
<p>SIGUNDU NA TINAITAI                                                                 Phil 3, 8-14</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Ya åhi’ ti atyu ha’ siha na kosas; sinoki hu rialisa lokkui’ na enteru manmalingu yanggin ma’akumpåra yan atyu i mås guaha balin-ñiha, era i tiningu’ put i Kristo Jesus i Saina-hu.  Put Guiya na hu yuti’ todu atyu siha; ya på’gu hu kunsidedera na kalang basula atyu siha, kosa ki siña måttu i Kristo giya guåhu ya bai hu dañña’ kabålis yan Guiya.  Esta tåya’ på’gu tininas ni måfattu ginin guahu ha’, atyu na klåsi ni måfattu put i hu o’ósgi i Lai.  Gaigi giya guåhu på’gu atyu na tininas ni manåna’i i taotåo ginin i hininggen-ña gi Kristo, atyu na tininas ni måfattu ginin as Yu’us sigún gi hinenggi.  Hokkuk ha’ malago’-hu i para bai hu tungu’ i Kristo yan para bai hu ekspirensia i fuetsan i luma’lå’-ña ta’lu, yan para bai hu såonåo gi pinadisi-ña yan para bai hu parehu yan Guiya gi finatai-ña, ya hu angongokku na bai hu mana’lå’la’ ta’lu ginin i finatai.</p>
<p>Åhi’, ti ilelek-ku na esta hu kumpli osino esta yu’ sen måolik.  Sigi ha’ di hu cho’gui kuåntu i siña para bai hu gånna atyu na premiu i esta ha ganåyi yu’ guatu giya Guiya i Kristo Jesus.  Gi magåhit, mañe’lu-hu, ti siguru yu’ kåo esta hu gånna; låo estigui’ una kosa i para bai hu maleffa ni atyu i manmaloffan ya bai hu cho’gui kuåntu i siña para bai hu hagu’ i mamamaila’.  Intonsis kumarerera yu’ para i chi-hu kosa ki siña hu gånna i premiu, atyu i lina’la’ gi sanhilu’ ni ha ågang yu’ si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Jn 8, 1-11</p>
<p>R.  (Todus)      U matuna Håo, Asaina Jesukristo, Rai i taihinekkuk na gloria!</p>
<p>V.  (Tetcha)     Bira håo mågi giya Guåhu yan todu i kurason-mu</p>
<p>sa’ kariñosu yan yo’asi’ Yu’.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Humånåo si Jesus para i Eksu’ Ulibas.  Anai manana umannuk ta’lu gi uriyan i templu: ya anai sigi ha’ manmåttu i taotåo guatu giya Guiya, matå’chung påpa’ ya Ha tutuhun fuma’nå’gui siha.  I ManEskribas yan MamFarisehu makonni’ hålum un palåo’an ni magacha’ umadutteteriu. Mana’tohgi gui’ guennåo gi me’nan todu.  Ilik-ñiha as Jesus, “Ma’estru, esti na palåo’an magacha’ umadutteteriu.  Gaigi gi lai na manotdin si Moises na esti na klåsin famalåo’an u fanma’åtchu’. Håfa siña Un sångan put esti na kåosa?”  (Maprisenta esti na kuestion para laimi, kosa ki u guaha para u masokni Gui’).  Dumiluk ha’ påpa’ si Jesus ya Ha tutuhun månggi’ gi edda’ ni kalulot-ña. Anai ma’insisti put i finaisin-ñiha, tumachu hulu’ ya ilek-ña, “Sotta ya atyu i tai isao gi entalu’-miyu fine’na u dinaggao gui’ ni atchu’.”  Dumiluk ta’lu påpa’ ya månggi’ gi edda’.  Pues i maniståtaba guennåo adumididi’ maritira siha, i manåmku’ fine’na.  Pues tåya’ sopbla guennåo sino ki Guiya ha’ yan i palåo’an, ni tumotohgi ha’ guennåo gi me’nå-ña.  Tumachu ta’lu si Jesus ya ilek-ña nu guiya.  “Palåo’an, manhanåómanu siha?  Tåya’ kumundena håo?”  Manoppi gui’, “Tåya’, Siñot.”  Ilek-ña si Jesus, “Ni Guåhu ti bai Hu kundena håo.  Hånåo.  Låo desdi på’gu para mo’na, suhåyi esti na isao.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA  ￼</h1>
        <p><strong>Date:</strong> March 24, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-%ef%bf%bc/<p>
        <p>FINENE’NA NA TINAITAI                                         Jos 5, 9a. 10-12</p>
<p>Un tinaitai ginin i Lepblun Joshua</p>
<p>Ilek-ña iSainaas Joshua,</p>
<p>“På’gu na ha’åni Hu na’suha ginin hagu i malalåtdin Ihipto.”</p>
<p>Anai mañåganñaihun i ManIsrailitas giya Gilgal gi fina’yånu giya Jericho, masilebra i Påsgua gi pupuengin i diha katotsi gi mes.  Gi sigenti diha dispues di Påsgua mañotchu ni pruduktun i tanu’ gi hichuran broas ni tai libadura yan tinala’ få’i.  Guennåo mismu na ha’åni dispues di i Påsgua anai makånnu’ i pruduktun i tanu’, pumåra i måna.  Tåya’ esta måna para i ManIsrailitas, siha ni mañotchu guennao na såkkan ni kusetcha ginin i tanu’ giya Canaan.</p>
<p>I finu’ i Saina.</p>
<p>INEPPIN I SÅTMU                                                Ps 34, 2-3. 4-5. 6-7</p>
<p>R.  TAÑÑA’ YA EN LI’I’ I MINAOLIK I SAINA.</p>
<p>Bai hu tuna iSainatodu i tiempu;</p>
<p>i matunå-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>Ta fanhita tumuna iSaina;</p>
<p>ta fanhita todu muna’takkilu’ i na’ån-ña.</p>
<p>Hu ispiha iSaina, ya Ha oppi yu’,</p>
<p>ya Ha na’måhgung todu i ma’a’ñåo-hu.</p>
<p>INEPPI…..</p>
<p>Atan si Yu’us ya un nina’ma’lak ni minaguf</p>
<p>ya ti u mamåhlåo i matå-mu.</p>
<p>ISainaHa hunguk i inagang i mamadedesi</p>
<p>ya Ha na’libri gui’ ginin todu i pinadisi-ña.</p>
<p>INEPPI…..</p>
<p>SIGUNDU NA TINAITAI                                                        2 Cor 5, 17-21</p>
<p>Un tinaitai ginin i sigundu na kattan San Pablo para i taotåo Corinth</p>
<p>Hafañe’lus:</p>
<p>Yanggin guaha mana’dañña’ yan i Kristo, humuyung gui’ nuebu na tåotåo; taigui esta i bihu, sa’ måttu esta i nuebu.  Todu esti siha si Yu’us chumo’gui, ya Ha na’fanáfa’måolik hit yan Guiya ginin i Kristo ya Ha nå’i hit ni nina’siña para ta na’fanáfa’måolik i taotåo siha yan Guiya. Kumeke’ilek-ku na si Yu’us Ha na’a’áfa’måolik i tanu’ yan Guiya ginin i Kristo, åhi’ ti Ha tutufung i isao i taotåo siha kontra siha, ya Ha nå’i hit katgot-ta ni minsåhin ináfa’måolik.  Estigui’ muna’fanambasadót i Kristo hit, kalang mohun si Yu’us umisgin iya-hihita. In gagagåo hamyu, gi na’an i Kristo: fanáfa’måolik yan si Yu’us!  Put hita na si Yu’us Ha kunsidera i Kristo ni ti tumungu’ i isao, kumu un i’isao, kosa ki giya Guiya na siña hit manunas gi as Yu’us.</p>
<p>I finu’ i Saina.</p>
<p>IBANGHELIU                                                        Lk 15, 1-3. 11-32</p>
<p>R.  (Todu) U matuna Håo, Asaina Jesukristo, Rai i taihinekkuk na gloria!</p>
<p>V.  (Tetcha) Bai hu kahulu’ ya bai hånao para as Tatå-hu ya bai hu sangåni Gui’:</p>
<p>Tåta, umisao yu’ kontra i langit yan kontra Hågu.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Un biåhi manmåttu gi uriyan Jesus i taotåo kuntribusion yan i mani’isåo para u ma’ékkunguk Gui’, ya i MamFarisehu yan i ManEskribas matutuhun manggonggung ilik-ñiñiha, “Esti na tåotåo Ha aksesepta atyu siha i manmadispreresia asta mañisiha mañotchu!” Put ennåo na mansinangåni siha as Jesus ni esti na fina’akumparasion:</p>
<p>“Guaha un tåotåo ni gai lahi dos.  I patgun na lahi-ña ilek-ña as tatå-ña, ‘Tåta, nå’i yu’ ni irensiåk-ku gi tanu’.’  Pues i tata ha dibidi i tano’-ña entri i dos na lahi-ña.  Dispues di unus kuåntu dihas maloffan, i patgun na lahi-ña ha rikohi todu i guinaha-ña yan i salappe’-ña ya ha dingu i gima’-ñiha.  Humånåo para un chågu’ tånu’, ya ha dispitdisia i salappe’-ña gi manápplacha’ na lina’la’.  Ha gåsta todu i guinaha-ña.  Dispues måttu un dångkulun ha’ilas guennao na tånu’, ya sinedda’ gui’ sin håfa na guinaha.  Pues humånåo para u facho’chu’i un tåotåo ennåo na tånu’ ya nina’hånåo gui’ para i lanchon-ña para u naná’chotchu babui.  Ya put i niñalång-ña asta ha diseseha kumånnu’ i na’babui, låo tåya numå’i gui’ ni håfa.  Put lusuttimu klumåru i hinasson-ña ya ilek-ña, ‘Todu i fumacho’chuchu’i si tatå-hu mañósopbla nengkannu’, ya estigui’ yu’ na måtai ñålang!  Bai hu kahulu’ ya bai hu hånåo tåtti as tatå-hu ya bai hu åluk, “Tåta, umisåo yu’ kontra as Yu’us yan hågu.  Esta ti hu miresi ma’ågang lahi-mu; tråta yu’ kumu unu gi hutnaleru-mu.” ‘ Pues kahulu’ gui’ ya humånåo tåtti as tatå-ña.</p>
<p>“Chåchagu’ ha’ gui’ trabiha ginin i gima’-ñiha anai lini’i’ gui’ as tatå-ña; måttu un dångkulun pininiti gi kurason-ña ya malågu, ya ha toktuk i lahi-ña ya ha chiku gui’.  I ilek-ña i patgun, ‘Tåta, umisao yu’ kontra as Yu’us yan kontra hågu.  Esta ti hu miresi ma’ågang lahi-mu.’  Låo i tata ha ågang i tentago’-ña ya ilek-ña, ‘Chuli’ mågi insigidas i mås måolik na magågu ya en na’minagågu gui’.  Na’inaniyu’ yan na’sinapåtus gui’.  Pues kenni’ i mås yommuk na tatneru ya en pinu’ ya ta fangguput!  Ginin måtai esti na lahi-hu, ya lumå’la’ ta’lu; ginin malingu, låo masodda’ gui’ ta’lu.’ Pues matutuhun i giput.</p>
<p>I amku’ na che’lu iståba gi lanchu mientras manmasusesedi esti siha.  Gi biradå-ña guatu gi gima’ ha hunguk i dandan yan i baila.  Ha ågang unu gi tentågu’ ya ha faisin, ‘Håfa guaha?’ Manoppi i tentågu’ ya ilek-ña, ‘Tuma’lu tåtti i che’lu-mu gi gima’-miyu ya ha punu’i si tatå-mu ni yemmuk na tatneru, sa’ put i måttu gui’ tåtti ya ti chetnudan.’  Nina’gof lalålu’ i amku’ na che’lu nu esti ya ti malagu’ humålum gi gima’; pues humuyung i tata ya finaisin gui’ na u hålum put fabot.</p>
<p>“Låo ilek-ña as tatå-ña, ‘Hekkua’ kuåntus åñus di kalang yu’ i isklåbu, hu fachu’chu’i håo, ya nungka nai ti hu osgi i tinago’-mu siha.  Ya håfa nina’i-mu nu guåhu?   Ni sikera un chiba para gipot-tu yan i amigu-hu siha!  Låo anai måttu esti i lahi-mu, dispues di ha dispitdisia i guinaha-mu gi famalåo’an chålan, un punu’i gui’ ni yemmuk na tatneru!’</p>
<p>“Ineppi ni tata, ilek-ña, ‘Ihu, hågu todu i tiempu gagaigi håo guini gi gima’ ya todu i guinaha-hu iyom-mu.  Låo debidi ta fangguput yan ta fanmaguf, sa’ i che’lu-mu ginin måtai, ya lumå’la’ ta’lu; ginin malingu, låo esta masodda’.”I Ibangheliun i Saina.</p>

        </section>
        <hr>
        
        <section>
        <h1>III DAMENGGUN KUARESMA  ￼</h1>
        <p><strong>Date:</strong> March 17, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-kuaresma-%ef%bf%bc/<p>
        <p>FINENE’NA NA TINAITAI                                                                      Ex 3, 1-8. 13-15</p>
<p>Un tinaitai ginin i Lepblun Exodus</p>
<p>Un diha anai iståba si Moises na ha adadahi i kinilu yan i chiba ni ga’ i suegron-ña as Jethro, påli’ Midihan, ha krusa i disiettu yan i ga’ga’ ya måttu giya Sinai, i sagrådu na sabåna.  Guihi nai finatoigui gui’ ni anghit i Saina kalang mañila’ ni kokokoyung ginin i entalu’ un trongku.  Ha li’i’ si Moises na mañiñila’ i trongku låo ti kimasoson.  Måttu gi hinasson-ña, “Na’manman esti.  Sa’ håfa na ti kimasoson i trongku?  Bai hu latguatu ya bai li’i’.”</p>
<p>Anai lini’i’ si Moises niSainana lumalatguatu, inagang gui’ ginin i halum trongku ya ilek-ña, Moises! Moises!”  Manoppi gui’, “Hunggan, estigui’ yu’.”</p>
<p>Ilek-ña si Yu’us, “Cha’mu lalatmagi.  Pula’ i sandaliås-mu, sa’ tumotohgi håo gi hilu’ sagrådu na odda’. Guåhu Yu’us i mañaina-mu, i Yi’us Abrahan, Isaac, yan Jacob.”  Pues ha tåmpi matå-ña si Moises, sa’ ma’å’ñåo gui’ umatan si Yu’us.</p>
<p>Dispues ilek-ña iSaina, “Esta hu li’i’ na mampus kruet manmatråtan-ñiñiha i taotåo-hu giya Ihipto; hu hunguk i inagang-ñiha para u fanmariskåta ginin i mannaná’facho’chu’ isklåbu.  Hu tungu’ todu i pinadesin-ñiñiha, ya put ennåo na måttu yu’ påpa’ para bai Hu riskåta siha ginin i taotåo Ihipto ya para bai Hu konni’ siha ginin Ihipto para guatu gi un ånchu na tånu’, un tånu’ ni riku yan måolik eddå’-ña.</p>
<p>Låo manoppi si Moises, “Yanggin humånåo yu’ guatu gi Israilitas ya ilek-ku nu siha, ‘I Yi’us i mañainan-miyu muna’hånåo yu’ para hamyu,’ siempri mafaisin yu’, ‘Håyi na’ån-ña?’  Pues håfa para bai hu sangåni siha?”</p>
<p>Ilek-ña si Yu’us, “Guåhu si Guåhu.”  Debidi un sangåni siha: “Atyu i ma’å’agang si Guåhu muna’hånåo yu’ para hamyu.”</p>
<p>Sangåni i Israilitas na Guåhu, iSaina, i Yi’us i mañainan-miyu, i Yi’us Abrahan, Isaac, yan Jacob, muna’hånåo håo guatu para siha.</p>
<p>Guiya esti na’ån-hu para todu i tiempu; guiya esti para u ma’ågang Yu’ ni todu i manmamamaila’ na hinerasion siha.</p>
<p>I finu’ i Saina.</p>
<p>INEPPIN I SÅTMU                                                   Ps 103, 1-2. 3-4. 6-7. 8. 11</p>
<p>R.  I SAINA KARIÑOSU YAN YO’ASI’.</p>
<p>Anti-hu, tuna iSaina;</p>
<p>interu i tataotåo-hu, bendisi i santus na na’ån-ña.</p>
<p>Anti-hu, tuna iSaina;</p>
<p>cha’-mu maleleffa ni todu i minaolek-ña.</p>
<p>INEPPI…..</p>
<p>Ha asisi’i todu i isåo-mu,</p>
<p>Ha na’hohomlu’ todu i chetnot-mu,</p>
<p>Ha na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI…..</p>
<p>ISainaHa na’siguguru i hustisia,</p>
<p>yan i diretchun todu atyu siha i manmahohoñu’</p>
<p>Ha na’tungu’ si Moises ni fina’pos-ña,</p>
<p>yan i famagu’un Israhet ni mandångkulu na bidå-ña siha.</p>
<p>INEPPI…..</p>
<p>﻿</p>
<p>﻿﻿﻿Yo’asi’ yan su’åbi iSaina,</p>
<p>ti chaddik lalålu’, misin Gui’ mina’åsi’.</p>
<p>Sa’ taimanu ha’ na takkilu’ i langit gi hilu’ i tanu’,</p>
<p>taiguennåo ha’ na takkilu’ i kariñu-ña para i mamfiet.</p>
<p>INEPPI…..</p>
<p>SIGUNDU NA TINAITAI                                                     1 Cor 10, 1-6. 10-12</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Mañe’lu-hu, malagu’ yu’ na en hahassu håfa masusedi ni mañaina-ta ni dumalalaki si Moises. Todu siha maniståba gi papa’ i pruteksion i mapagåhis, yan todu siha mansåfu manmaloffan gi Tasin Agaga’.  Gi halum i mapagåhis yan gi halum i tasi manmatakpångi siha kumu mandisipulun Moises.  Todu siha mañotchu ni etmismu espirituåt na pån yan manggimin ni etmismu espirituåt na gimin.  Manggimin siha ginin i espirituåt na åtchu’ ni mañisiha</p>
<p>manhånåo; ya atyu na åtchu’ era Guiya i Kristo mismu.  Låo ni esti ti nina’maguf si Yu’us ni lamayot påtti giya siha, ya put esti na manmachalapun gi disiettu i manmåtai na tataotåo-ñiha.</p>
<p>Todu esti siha ihemplu para hita, para u na’fanmanhahassu hit na ti para ta malagu’i i manailayi, taimanu i bidan-ñiha.  Mungnga hit manggonggung, taimanu bidan unus kuåntu giya siha–ya mandinistrosa siha ni Anghit i Finatai.  Todu esti siha manmasusedi nu siha kuentan ihemplu para ottru tåotåo siha, ya manmatugi’ påpa’ para u ta adahi hit.  Manlåla’la’ hit gi tiempu ni esta para u fåttu uttimon-ña.  Maseha håyi ni hinasson-ña na tumotohgi gui’ fitmi debidi u gof adahi gui’ ya mungnga na u basnak.</p>
<p>I finu’ i Saina.</p>
<p>IBANGHELIU                                                                                               Lk 13, 1-9</p>
<p>R.  (todu)         U matuna Håo, Asaina Jesukristo, Rai i taihinekkuk na gloria!</p>
<p>V.  (tetcha)      Ilek-ña i Saina, fanmañotsut, esta måttu i rainun i langit.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Atyu na tiempu, maniståba guennåo unus kuåntu na tåotåo ni sumangåni si Jesus put atyu siha na tåotåo Galileha na si Pilåto ha meskla i haga’-ñiha yan i sakrifisiun-ñiha.  Gi ineppen-ña ilek-ña, “Kåo hinassun-miyu na esti siha na tåotåo Galileha i mås mandångkulu na mani’isåo giya Galileha sa’ put i mapadesi esti?  Åhi’!  Låo bai Hu sangåni hamyu, na en famparehu uttimun-miyu yanggin ti en na’fanunas i lina’la’-miyu.  Patsino hassu fan atyu i disi’otchu ni mampininu’ anai basnak i torin Siloam.  Kåo gaigi gi hinassun-miyu na mås siha manggái isåo ki atyu siha i mañåsaga giya Hirusalen?  Siguru Yu’ na åhi’!  Låo bai Hu sangåni hamyu, na todu hamyu siempri en fanaiguennåo uttimun-miyu solu en tutuhun ruminueba i lina’la’-miyu.”</p>
<p>Ha sångan si Jesus esti na fina’akumparasion:  “Un tåotåo ni gai trongku figus ni låla’la’ gi gualo’-ña, humuyung para u fanispiha tinekcha’ låo ti mañodda’ ni unu.  Ilek-ña nu i hatdineru, ‘Atan ha’!  Esta tres åñus di måfåttu Yu’ manispipiha tinekcha’ guini na trongku låo tåya’ sinedda’-hu.  Utut påpa’.  Put håfa na para u na’basusula ha’ i tånu’?’  Gi ineppen-ña ilek-ña i taotåo, ‘Siñot, sotta ha’ fan ta’lu un åñu ya bai hu guåssan uriyå-ña yan bai hu abunuyi, sa’ siña ha’ buenti manokcha’.  Låo yanggin ti manokcha’, pues siempri u ma’utut påpa’.’ “</p>
<p>I Ibangheliun i Saina.</p>

        </section>
        <hr>
        
        <section>
        <h1>II  DAMENGGUN KUARESMA</h1>
        <p><strong>Date:</strong> March 10, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-6/<p>
        <p>FINENE’NA NA TINAITAI                                                              Gn 15, 5-12, 17-18</p>
<p>Un tinaitai ginin i Lepblun Genesis</p>
<p>Si Yu’us Ha konni’ si Abram huyung ya ilek-ña nu guiya:  “Talak hilu’ gi langit ya un tufung i puti’un siha, yanggin un na’siña.”  Ha åomentåyi ya ilek-ña. “Pues siempri taiguennao ha’ i famagu’on-mu siha.”  Si Abram ha po’lu i hininggen-ña giSaina, ya iSainaHa apunta påpa’ ennåo na bidå-ña para u nina’gåsgas gui’.</p>
<p>Pues ilek-ña si Yu’us nu guiya, “Guåhu iSainani kumonni’ håo ginin Ur na tånu’ gi entalu’ i taotåo Chaldea para bai Hu nå’i håo ni esti na tånu’ para iyom-mu.”  Mamaisin si Abram, “O Asaina Yu’us, taimanu para tungo’-hu na para u iyok-ku esti?  Ineppi gui’, “Kunni’i’ yu’ mågi un bakiyan guaka ni ti mañåñagu ni tres åñus idåt-ña, un båkan chiba ni tres åñus, un kinilu ni tres åñus, un paluman åpu yan un puyitus na paluman månsu.”  Ha chuli’i’ si Yu’us ni todu esti siha, ya ha ipi’ talu’, ya ha plånta un pidåsu gi fi’un i ottru pidåsu; låo ti ha ipi’ i paluma siha.  I paluma siha ni kåtni na’ñiñiha manggupu påpa’ gi hilu’ i katni, låo sumåga ha’ guennåo si Abram.  Anai kumekemachum i atdao, umatalak si Abram ya tinampi gui’ ni un bibu yan na’ma’añåo na hinemhum.</p>
<p>Anai måtchum i atdao ya humomhum, umannuk un låta ni mañañahguan guåfi ni å’asu yan un háchon ni mañiñila’, ya maloffan gi entalu’ i pidåsu siha.  Ennåo na mumentu nai Ha fa’tinas si Yu’us i kuntratå-ña yan si Abram, ilelek-ña; “Bai Hu nå’i i famagu’on-mu ni esti na tånu’ desdi Wadi giya Ihipto asta i Dangkulu na Sadduk (i Euphrates).</p>
<p>I finu’ i Saina.</p>
<p>INEPPIN I SÅTMU                                                               Ps 27, 1. 7-8. 8-9. 13-14</p>
<p>R.  I SAINA I ININÅ-HU YAN I SATBASION-HU.</p>
<p>ISainai kandet-tu yan satbasion-hu;</p>
<p>håyi para bai hu ma’a’ñågui?</p>
<p>ISainafanlihing i lina’lå’-hu;</p>
<p>ni håyi hu ma’a’ñågui.</p>
<p>INEPPI…..</p>
<p>﻿</p>
<p>Ekkunguk, OAsaina, i bos i inagång-hu;</p>
<p>gai asi’ nu guåhu, ya Un oppi yu’.</p>
<p>Ilek-ña i kurason-hu “maila’ ya un ispiha i matan iSaina“.</p>
<p>INEPPI…..</p>
<p>Hågu inaliligåo ni inatan-hu.</p>
<p>Cha’-mu nåna’na’ i matå-mu kontra guåhu;</p>
<p>cha’-mu lalålalu’ ya Un dulalak i tentago’-mu.</p>
<p>Hågu umayuyuda yu’; cha’-mu yuti’ñañaihun yu’.</p>
<p>INEPPI…..</p>
<p>Låo hu honggi na siempri bai hu li’i’ i gineftao iSaina</p>
<p>gi tanu’ i manlåla’la’.</p>
<p>Na’båtbaru håo ya un nangga iSaina;</p>
<p>na’metgut i kurason-mu, ya nangga iSaina!</p>
<p>INEPPI…..</p>
<p>﻿</p>
<p>SIGUNDU NA TINAITAI                                                     Phil 3, 17 – 4, 1</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Mañe’lu-hu, sigi ha’ dumalalaki i ihemplok-ku.  Dalalaki atyu siha i dumalalalaki i ihemplu ni in fa’nu’i hamyu.  Esta meggai biåhi di hu sangåni hamyu ni esti, ya på’gu hu ripipiti ta’lu yan tumåtangis yu’, meggai na tåotåo maninimigun i finatai i Kristo put i klåsin lina’la’ ni machocho’gui.  Siempri sasalåguan uttimun-ñiha, sa’ i minalagu’ i sensin ennåo yu’us-ñiha. Nina’fambanidodosu siha ni atyu i debidi u nina’fanmamåhlåo, ya i kosas tånu’ ha’ mahahassu. Låo hita mansiudadånun i langit hit, ya maninalulula hit ta nangga para u fåttu ginin i langit i Satbadot-ta, i Saina as Jesukristo. Guiya siempri Ha usa i fuetsån-ña, atyu na fuetsa anai Ha po’lu todu gi papa’ i nina’siñå-ña, ya u tulaika esti i ñaba’ yan mamatai na tataotåo-ta, ya u na’taiguihi i gloriosu na tataotåo-ña.</p>
<p>Intonsis, mañe’lu-hu, hu sen guaiya hamyu yan mahålang yu’ nu hamyu!  En na’sesen maguf yu, yan gof banidosu yu’ nu hamyu!–taiguini, mañe’lu-hu, na debidi en na’fanfitmi hamyu gi lina’la’-miyu gi Saina.</p>
<p>﻿﻿</p>
<p>I finu’ i Saina.</p>
<p>IBANGHELIU                                                                                   Lk 9, 28b-36</p>
<p>R.  (todu)         U matuna Håo, Asaina Jesukristo, Rai i taihinekkuk na gloria!</p>
<p>V.  (tetcha)      Ginin i lamlam na mapagåhis mahunguk i bos i Tata:</p>
<p>Guiya esti i Hu gofli’i’ na Lahi-hu, ékkunguk Gui’.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ha konni’ si Jesus si Pedro, si Juan yan si Santiago, ya manhånåo hulu’ gi eksu’ sabåna para u fanmanåyuyut.  Anai manånayuyut Gui’, matulaika figuran i fasu-ña ya i magagu-ña lumåmlam å’paka’.  Gotpi ha’ iståba dos na låhi manguekuentus yan Guiya–si Moises yan si Elias.  Kalang mana’lå’la’ ta’lu esta esti i dos ya makuentutusi Gui’ ni håfa para u fanmasusedi ni para u fanmakumpli giya Hirusalen.  Manmalingu maigu’-ñiha si Pedro yan i mangga’chong-ña; låo anai manmakmåta, mali’i’ i gloriå-ña ya mali’i’ lokkui’ i dos låhi ni manotohgi yan Guiya.  Anai para u hånåo esti i dos, ilek-ña si Pedro as Jesus, “Ma’estru, gof måolik ta fañåga guini.  Maila’ ya ta fanmanhåtsa tres na palapåla, unu para Hågu, unu para si Moises, yan unu para si Elias.” (Ti ha tungu’ gi magåhit håfa ilelek-ña.)  Mientras kumekuentus Gui’, måttu un mapagåhis ya mantinampi siha, ya nina’fansen luhan i mandisipulu anai manhålum i ottru siha gi mapagåhis.  Pues måttu un bos ginin i mapagåhis ilelek-ña, “Guiya esti i Lahi-hu, i inatyek-ku, ékkunguk Gui’.” Anai sumilensiu i bos, iståba guennåo na Guiguiya ha’ si Jesus na maisa.  Manmamatkilu ha’ i mandisipulu, tåya’ masångan ni håfa put i lini’i’-ñiha guennåo na tiempu.</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> March 3, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma-6/<p>
        <p>FINENE’NA NA TINAITAI                                                                          Dt 26, 4-10</p>
<p>Un tinaitai ginin i Lepblun Deuteronomy</p>
<p>Ha sangåni si Moises i taotåo siha:  “U risibi si påli’ i kanåstra ginin hamyu ya siempri ha po’lu gi sanme’nan i attat iSaina, i Yi’us-miyu.  Dispues nai siempri hamyu en diklåra gi me’nan iSaina, i Yi’us-miyu, ‘Si tatå-hu unu gi Aramean siha ni iståba lumålåoya ni humånåo påpa’ para Ihipto yan unus kuantu tåotåo-ña ya mañåga guennåo kumu istrangheru.  Låo mama’un nasion ni dangkulu, metgut yan låhyan.  Anai manmamattråta yan manmahoññu’ ham, manmanå’i ham makkat na cho’chu’ para bai in che’gui ni taotåo Ihipto, in agang iSaina, i Yi’us i mañainan-måmi, ya Ha hunguk i inagang-måmi yan Ha li’i’ i pinadesin-måmi, yan i che’chu’-måmi, yan i manmahoññu’-måmi.  Ha konni’ ham huyung ginin Ihipto put i fuetsan i kannai-ña ni Ha istitira, yan manna’ma’ñåo na fuetsa, yan siñåt siha yan manna’manman; ya anai Ha konni’ ham mågi guini, Ha nå’i ham ni esti na tånu’ ni mimilalak letchi yan miet.  Pues put ennåo, na hu chuli’i’ Håo ni mamprimet pruduktun i tanu’ ni Un nå’i yu’,Asaina.  Ya yanggin munhåyan un po’lu esti siha gi me’nan i Saina, i Yi’os-mu, fañaluda påpa’ gi me’nå-ña.</p>
<p>I finu’ i Saina.</p>
<p>INEPPIN I SÅTMU                                                   Ps 91, 1-2, 10-11, 12-13, 14-15</p>
<p>R.  TA HIHITA NA DOS, ASAINA, YANGGIN GAI ACHAKI YU’.</p>
<p>Hågu ni sumåsaga gi gima’ i Mås Takkilu’,</p>
<p>ni låla’la’ gi ánining i Todu Ha Na’siña,</p>
<p>Sangåni iSaina, “I fanliheng-hu yan i fanattok-ku,</p>
<p>Yu’os-su, Hågu i inangokkok-ku.”</p>
<p>INEPPI…..</p>
<p>Tåya’ tailayi u fåttu giya hågu,</p>
<p>patsino pinadesi u arima gi gimå’-mu.</p>
<p>Sa’ si Yu’us Ha tågu’ esta i mananghet-ña</p>
<p>para un maguåtdia gi todu i kinalamten-mu.</p>
<p>INEPPI…..</p>
<p>I kannai-ñiha siempri un chinahlao,</p>
<p>nuseha un matompu’ gi atchu’.</p>
<p>Siempri un gatcha’ i kulepbla yan i saligåo,</p>
<p>un påtik påpa’ i lion yan i higånti.</p>
<p>INEPPI…..</p>
<p>Maseha håyi ni chettun giya Guåhu bai Hu riskåta gui’;</p>
<p>bai Hu plånta gui’ gi takkilu’ sa’ put i ha atendi i na’ån-hu.</p>
<p>Siempri ha ågang Yu’ ya Guåhu bai Hu oppi gui’;</p>
<p>bai in hami gi tiempun chinatsaga;</p>
<p>Bai Hu na’libri yan bai Hu na’takkilu’ gui’.</p>
<p>INEPPI…..</p>
<p>SIGUNDU NA TINAITAI                                                                 Rom 10, 8-13</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Estigui’ atyu i Ha sångan i eskritura: “Gaigi gi fi’on-mu i minsåhin Yu’us, gaigi gi labios-mu yan gi kurason-mu”–kumeke’ilekña i minsåhi ni in setmunñaihun.  Yanggin en kenfisatñaihun na si Jesus Saina Gui’ yan en henggi na nina’lå’la’ Gui’ ta’lu ginin i finatai as Yu’us, siempri manmasåtba hamyu.  Ginin i hinengget-ta na mana’fanunas hit gi me’nan Yu’us; ya put i ta komfisatñaihun na manmasåtba hit.  Ilek-ña i eskritura, “Maseha håyi ni manhonggi giya Guiya ti u disganåo.”  Esti ha ingklulusu todu, sa’ tåya’ difirensia entri ManHudihos pat MamPagånu; si Yu’us Guiya etmismu Sainan todu yan Ha nåna’i misin na bendision atyu siha i umå’agang Gui’.  Taimanu ha’ na ilek-ña i eskritura, “Todu i umågang i Saina para u inayuda siempri masåtba.”</p>
<p>I finu’ i Saina.</p>
<p>IBANGHELIU                                                                                               Lk 4, 1-13</p>
<p>R.  (todu)        U matuna Håo, Asaina Jesukristo, Rai i taihinekkuk na gloria!</p>
<p>V.  (tetcha)      Ti ginin i pån ha’ na låla’la’ i taotåo sinoki</p>
<p>ginin kada finihu’ ni måfattu ginin i pachut Yu’us.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Anai bumula si Jesus ni Espiritu Såntu, Ha bira Gui’ tåtti ginin i Hotdån ya kinendusi Gui’ ni Espiritu Såntu guatu gi disiettu para u såga kuårenta dihas, ya ennåo nai tinenta ni aniti.  Duråntin ennåo na tiempu ti chumotchu ni håfa, ya gi uttimonña ñumålang Gui’.</p>
<p>Ilek-ña i aniti nu Guiya, “Yanggin Lahin Yu’us Håo tågu’ esti i atchu’ ya u fama’pån.”</p>
<p>Ineppi gui’ as Jesus, “Ilek-ña i Eskritura:</p>
<p>‘Ti ginin i pån ha’ na para u lå’la’ i taotåo.’ “</p>
<p>Dispues kinenni’ Gui’ ni aniti hulu’ gi latakkilu’ ya fina’nu’i Gui’ ni todu i rainun i tanu’ gi un inatan.  Ilek-ña i aniti, “Bai hu nå’i Håo ni todu esti siha na pudet yan glorian esti siha na rainu; sa’ manå’i yu’ esta ni esti na pudet para bai hu fannå’i maseha håyi i malago’-hu.  Oppup påpa’ ya Un ribirensia yu’, ya siempri iyom-mu esti siha.”</p>
<p>Gi inippen-ña, ilek-ña si Jesus, “Gaigi gi Eskritura,</p>
<p>‘I Saina i Yi’os-mu para un ribirensia;</p>
<p>ya Guiya ha’ na maisa para un adora.’ “</p>
<p>Dispues giniha ni aniti para Hirusalen, ya pine’lu Gui’ gi hilu’ i atuf i Templu, ya ilek-ña nu Guiya, “Yanggin Lahin Yu’us Håo, yuti’ Håo påpa’ ginin ennåo, sa’ ilek-ña i Eskritura:</p>
<p>‘Ha tågu’ si Yu’us i mananghet-ña para Un ma’adahi ‘;</p>
<p>ya ilek-ña lokkui’,</p>
<p>‘Siempri mago’ti Håo ni kannai-ñiha,</p>
<p>kosa ki nungka na un matompu’ gi atchu’.’ “</p>
<p>Gi inippen-ña ilek-ña si Jesus nu guiya, “Ha sångan lokkui’ i Eskritura:</p>
<p>‘Cha’-mu chachagi i Saina i Yi’os-mu.’ “</p>
<p>Anai munhåyan i aniti ni esti siha na tentasion-ña sinetta Gui’, para u nangganñaihun ottru tiempu.            I Ibangheliun i Saina.</p>

        </section>
        <hr>
        
        <section>
        <h1>TIEMPUN KUARESMA | METKULIS SINISA￼</h1>
        <p><strong>Date:</strong> February 28, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/tiempun-kuaresma-metkulis-sinisa%ef%bf%bc/<p>
        <p>FINENE’NA NA TINAITAI                                                              J1 2, 12-18</p>
<p>Un tinaitai ginin i Lepblun i Prufeta as Joel</p>
<p>Ilek-ña iSaina, kuntodu på’gu,</p>
<p>bira hamyu tåtti giya Guåhu yan todu i kurason-miyu,</p>
<p>manayuyúnat, yan mangakásao, yan mampininiti;</p>
<p>Titik i kurason-miyu, åhi’ ti i magagun-miyu,</p>
<p>ya en bira hamyu tåtti giSaina, i Yi’us-miyu.</p>
<p>Sa’ kariñosu yan yo’asi’ Gui’,</p>
<p>ñating lalålu’, yan misin Gui’ mina’åsi’,</p>
<p>ya listu Gui’ para u fanasi’i.</p>
<p>Siña ha’ Ha tulaika ta’lu i hinasson-ña</p>
<p>ya en fambinendisi ta’lu.</p>
<p>Ufresi si Yu’us rigålu yan binu.</p>
<p>Na’kåti i trumpeta giya Sion!</p>
<p>pruklåma un ha’ånin ayunat,</p>
<p>ågang i taotåo siha ya u fandañña’;</p>
<p>Na’fandañña’ i taotåo siha,</p>
<p>nutisia i inetnun;</p>
<p>Na’fanetnun i manåmku’,</p>
<p>na’fandañña’ i famagu’un</p>
<p>yan i neni siha ni mañususu;</p>
<p>Po’lu i nobiu ya u huyung ginin i kuatton-ña,</p>
<p>yan i nobia ginin i apusenton-ña.</p>
<p>Gi entalu’ i kahida yan i attat</p>
<p>po’lu i mamåli’, i ministrun iSaina, ya u fangasao,</p>
<p>Ya u ma’åluk, “Na’fansåfu’ i taotåo-mu, OAsaina,</p>
<p>ya cha’mu muna’fanmachachatgi i taotåo-mu,</p>
<p>yanggin mangginibetna siha ni ottru nasion!</p>
<p>Sa’ put håfa na para u masångan gi entri i nasion siha,</p>
<p>‘Månggi i Yi’us-ñiha?’ “</p>
<p>Intonsis nina’chathinassu iSainaput i tano’-ña</p>
<p>ya Ha ma’asi’i i taotåo-ña siha.</p>
<p>I finu’ i Saina.</p>
<p>INEPPIN I SÅTMU                                                   Ps 51, 3-4. 5-6ab. 12-13. 14 and 17</p>
<p>R. (3) GAI MA’ASI’ NU HAMI, O ASAINA, SA’ MANISAO HAM.</p>
<p>Gai ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu;</p>
<p>na’gåsgas yu’ ginin i linachi-hu.</p>
<p>INEPPI…..</p>
<p>Sa’ hu tungu’ i baban bidå-hu;</p>
<p>todu i tiempu gagaigi i isåo-hu gi me’nå-hu.</p>
<p>Kontra Hågu ha’ hu isagui;</p>
<p>hu cho’gui gi me’nå-mu atyu i Un po’lu na tailayi.</p>
<p>INEPPI…..</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Asaina, baba i labios-su;</p>
<p>i pachot-tu u pruklåma i matunå-mu.</p>
<p>INEPPI…..</p>
<p>SIGUNDU NA TINAITAI                                                                 2 Cor 5, 20 – 6, 2</p>
<p>Un tinaitai ginin i sigundu na Kattan San Pablo para i taotåo Corinth</p>
<p>Hafañe’lus:</p>
<p>Estigui’ muna’fanambasadót i Kristo hit, kalang mohun si Yu’us umisgin iya-hihita.  In gagagåo hamyu, gi na’an i Kristo:  fanáfa’måolik yan si Yu’us!  Put hita na si Yu’us Ha kunsidera i Kristo ni ti tumungu’ i isao, kumu un i’isao, kosa ki giya Guiya na siña hit manunas gi as Yu’us.</p>
<p>Intonsis, gi che’chu’-måmi ni in che’gui yan si Yu’us, in fafaisin hamyu ni esta en risibi i grasian Yu’us na cha’-miyu dumispetdidisia.  Hinguk håfa Ha sångan si Yu’us:</p>
<p>“Anai måttu i tiempu para bai Hu na’li’i’ hamyu ni fabot, Hu hunguk hamyu;</p>
<p>anai måttu i ha’åni para bai Hu såtba hamyu, Hu ayuda hamyu.”</p>
<p>Ekkunguk!  Måttu i ora anai para en risibi i fabot ginin as Yu’us; på’gu i ha’anin satbasion!</p>
<p>I finu’ i Saina.</p>
<p>IBANGHELIU                                                                                   Mt 6, 1-6. 16-18</p>
<p>R.  (todu)U matuna Håo, Asaina Jesukristo, Rai i taihinekkuk na gloria!</p>
<p>V.  (tetcha)Yanggin en hinguk i bos-ña på’gu na ha’åni,</p>
<p>cha‘-miyu muna’fanmahehetuk i kurason-miyu.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:</p>
<p>“Cha’-miyu cheche’gui i upbligasion-miyu put rilihon gi me’nan tåotåo put para en fanmali’i’. Yanggin en che’gui esti gi me’nan tåotåo ti en faninapåsi as Tatan-miyu gi langit.</p>
<p>“Cha’-miyu fanmamamátta yanggin para en ayuda håyi na popbli, taiguihi i macho’cho’gui ni mambanidosu gi Sinagoga pat gi chalan.  Macho’cho’gui esti para u fanmatuna ni taotåo.  Cha’-miyu fanmaleleffa!  Åmen, esta siha marisibi kabålis i apas-ñiha.  Låo yanggin para en ayuda håyi na popbli, che’gui kuåntu i siña ya ni i mås amigun-miyu ti u tiningu’, ya po’lu put sikretu esti na cho’chu’.  Ya si Tatan-miyu en faninapåsi ni Ha lili’i’ i sikretu na bidan-miyu.</p>
<p>“Cha’-miyu fanmama’a’atyu siha i mambanidosu yanggin manmanåyúyut hamyu!  Gof yan-ñiha manohgi gi Sinagoga pat gi kantun chålan para u fanmanåyuyut kosa ki todu u fanlini’i siha. Hahasu esti!  Åmen, esta marisibi i apas-ñiha kabålis.  Låo yanggin para en fanmanåyúyut, fanhålum gi kuåttun-miyu ya en hichum i petta, ya ennåo nai en tayuyut si Tatan-miyu, ni ti a’annuk.  Ya si Tatan-miyu ni Ha lili’i’ håfa bidan-mimiyu sikretu, en faninapåsi.</p>
<p>“Yanggin manayunat hamyu cha’-miyu muna’fantriristi matan-miyu kalang atyu siha i mambanidosu.  Mana’fanmatan ñålang siha ya manlililiku’ kosa ki siña manmali’i’ na manayúyunat siha.  Åmen, hu sangåni hamyu, esta marisibi kabålis i apas-ñiha.  Yanggin manayunat hamyu, fa’gåsi i matan-miyu yan paini i gaputilun-miyu, kosa ki ti u matungu’ na manayúyunat hamyu, si Tatan-miyu ha’, ni ti a’annuk, para u tiningu’.  Ya si Tatan-miyu ni Ha lili’i’ håfa bidan-mimiyu na maisa, en faninapåsi.”I Ibangheliun i Saina.</p>

        </section>
        <hr>
        
        <section>
        <h1>VIII DAMENGGU GI UTDINÅRIU NA TIEMPU</h1>
        <p><strong>Date:</strong> February 24, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/viii-damenggu-gi-utdinariu-na-tiempu-3/<p>
        <p>FINENE’NA NA TINAITAI                                                                          Sir 27, 4-7</p>
<p>Un tinaitai ginin i Lepblun Sirach</p>
<p>Yanggin machalåochåo i para manåfyi, manannuk i lassas;</p>
<p>taiguennåo ha’ lokkui’ yanggin kumuentus i taotåo manannuk i isåo-ña.</p>
<p>Taimanu ha’ na i hetnu dumitetmimina i hotman nå’yan</p>
<p>taiguennåo ha’ na gi kumbetsasion-ña dumitetmimina i taotåo.</p>
<p>A’annuk gi frutas i atension ni manå’i i trongku;</p>
<p>taiguennåo ha’ lokkui’ na a’annuk gi fino’-ña håfa gaigi gi hinasson-ña i taotåo.</p>
<p>Cha’-mu titina i taotåo åntis di u baba i pachot-ña,</p>
<p>sa’ ennaogui’ nai mapepesa i taotåo siha.</p>
<p>I finu’ i Saina.</p>
<p>INEPPIN I SÅTMU                                                               Ps 92, 2-3. 13-14. 15-16</p>
<p>R.  (2)  ASAINA, MÅOLIK I PARA UN MANÅ’I AGRADESIMENTU.</p>
<p>Måolik i para u manå’i agradesimentu iSaina,</p>
<p>para u makånta i matunan i na’ån-mu, i Mås Takkilu’,</p>
<p>para u mapruklåma i mina’ase’-mu an chatanmak,</p>
<p>yan tulanotchi put i fiet Håo.</p>
<p>INEPPI…..</p>
<p>I tinas na tåotåo siempri lå’la’ kalang i trongkun påtma,</p>
<p>siempri lå’la’ kalang i trongkun ‘cedar’ giya Lebanon.</p>
<p>Atyu siha i manmatåtmi gi gima’ iSaina</p>
<p>u fanlå’la’ gi templun i Yi’os-ta.</p>
<p>INEPPI .….</p>
<p>﻿</p>
<p>﻿</p>
<p>﻿</p>
<p>﻿</p>
<p>Siempri manmanokcha’ frutas achukka’ gi inamku’-ñiha,</p>
<p>mambråbu yan manmetgut siha,</p>
<p>﻿﻿Mientras mapruklålama: “Tunas iSaina;</p>
<p>i atcho’-ta, tåya’ linachi giya Guiya.”</p>
<p>INEPPI…..</p>
<p>SIGUNDU NA TINAITAI                                                                 1 Cor 15, 54-58</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Intonsis, yanggin masusedi esti, ya matulaika i mamatai na tataotåo para i ti mamatai, ennåo na siempri u makumpli i eskritura:</p>
<p>“Madistrosa i finatai; kumplidu i ginanna!”</p>
<p>﻿            “Månggi, Finatai, i ginannåm-mu?</p>
<p>Månggi, Finatai, i fuetsåm-mu para numa’puti?”</p>
<p>﻿Måfattu fuetsån-ña i finatai para numa’puti ginin i isao, ya måfattu fuetsån-ña i isao ginin i Lai. Låo gråsias a dios ni numå’i hit ginanna ginin i Saina-ta as Jesukristo!</p>
<p>﻿Intonsis, mañe’lu-hu, fanohgi fitmi. Sigi ha’ manmacho’chu’ duru para i Saina sa’ en tingu’ ha’ na tåya’ che’chu’-miyu para i Saina u låstima.</p>
<p>I finu’ i Saina.</p>
<p>IBANGHELIU                                                                                   Lk 6, 39-45</p>
<p>ÅLELUIA</p>
<p>R.  Åleluia.   FANMA’LAK KALANG KÅNDIT GI TANU’</p>
<p>MIENTRAS EN SUSTETENI HAMYU GI FINU’ I LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>﻿      Ha usa si Jesus fina’akumparasion gi mandisipulu-ña siha, “Kåo siña un båtchit ha isgaihun ottru båtchit? Kåo ti u chapoddung hålum gi hoyu? Ti takkilo’ña i estudiånti ki i ma’estron-ña; låo todu estudiånti yanggin ha na’funhåyan i estudiu-ña siempri parehu yan i ma’estron-ña.</p>
<p>﻿”Håfa na un ispipiha i estiyas gi matan i che’lu-mu ya ti un lili’i’ i trosu gi matå-mu? Taimanu un åluk ni che’lu-mu, ‘Maila’ che’lu-hu ya bai hu na’suha i estiyas gi matå-mu’, ya hågu mismu ti un li’i’ i trosu ni chechettun gi matå-mu?  Hipokritu, na’suha finene’na i trosu ginin i matå-mu; ennåo nai siempri klåru i lini’e’-mu para un na’suha i estiyas ginin i matan i che’lu-mu.</p>
<p>﻿      “I maolik na trongku ti manonokcha’ lamas ya i baba na trongku ti manonokcha’ måolik. Kada trongku matutungu’ ginin i tinekchå’-ña. Ti matitifi’ i figus ginin i trongkun tituka’, ni ti matitifi’ i ibas ginin i ramas kilitis. I maolik na tåotåo ha na’a’annuk manmåolik siha ginin i maolik kurason-ña; i baba na tåotåo ha na’a’annuk mambåba ginin i mambåba na bidå-ña. Kada tåotåo kumuekuentus håfa gaigi gi halum i kurason-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>VII DAMENGGU GI UTDINÅRIU NA TIEMPU￼</h1>
        <p><strong>Date:</strong> February 17, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vii-damenggu-gi-utdinariu-na-tiempu%ef%bf%bc/<p>
        <p>FINENE’NA NA TINAITAI                                                  1 Sm 26, 2. 7-9. 12-13. 22-23</p>
<p>Un tinaitai ginin i fine’na na Lepblun Samuel</p>
<p>Humånåo si Saul påpa’ para i disiettun Ziph yan tres mit ni manma’atyik na lalåhin Israhet, para u ma’ispiha si David gi disiettun Ziph. Intonsis humånåo si David yan si Abishai ya mahåtmin puengi i sindålun Saul ya masodda’ si Saul umå’assun ya mamaigu’ gi halum kollat, ya iståba i lansån-ña na dodotchun gi edda’ gi fi’un i ilu-ña ya si Abner yan i taotåo-ña manmamaigu’ gi uriyå-ña.</p>
<p>Si Abishai ha ñangun si David: “Inintrega håo gi kannai-mu as Yu’us ni inimigu-mu på’gu na ha’åni. Po’lu ya bai insåtta gui’ kontra i tanu’ gi un yinalibåo i lånsa; ti hu nisisita dos sapblåsus!” Låo ilek-ña si David as Abishai, “Cha’-mu na’lålamin gui’, sa’ håyi ti u makastiga ni humåtsa kannai-ña kontra i Ha olius iSaina? Intonsis ha chuli’ si David i lånsa yan i tarun hånum ni iståba gi fi’un i ilun Saul, ya malågu i dos sin u mali’i’, osino u matungu’, pat u guaha makmåta. Todu siha manmamaigu’ ha’, sa’ nina’fanmaffung maigu’-ñiha as Yu’us.</p>
<p>Humånåo i dos para i ottru båndan i eksu’ ya tumohgi si David chågu’ gi puntan oksu chågu’ na distånsia ginin i sindålu yan si Abner, i lahin Ner. Ilek-ña si David: “Estigui’ i lansan i rai. Na’fåttu un tentågu’ para u chuli’. ISainasiempri Ha premiu kada tåotåo put i ha cho’cho’gui i hustisia yan put i fiet gui’. På’gu na ha’åni, maseha iSainaHa intrega håo gi kannai-hu, låo ti bai hu na’låmin i ha olius iSaina.”</p>
<p>I finu’ i Saina.</p>
<p>INEPPIN I SÅTMU                                                               Ps 103, 1-2. 3-4. 8. 10. 12-13</p>
<p>R.  (8)  I SAINA KARIÑOSU YAN YO’ASI’.</p>
<p>Anti-hu, tuna iSaina;</p>
<p>interu i tataotåo-hu, bendisi i santus na na’ån-ña.</p>
<p>﻿﻿Anti-hu, tuna iSaina;</p>
<p>cha’-mu maleleffa ni todu i minaolekña,</p>
<p>﻿ INEPPI…..</p>
<p>﻿Ha asisi’i todu i isao-mu,</p>
<p>Ha na’hohomlu’ todu i chetnot-mu.</p>
<p>Ha na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI…..</p>
<p>﻿Yo’asi’ yan su’åbi iSaina,</p>
<p>ti chaddik lalålu’, misin Gui’ mina’åsi’.</p>
<p>﻿                  Ti Ha dimåmanda håfa ha miresi i isåo-ta,</p>
<p>patsino Ha kokopbla håfa apås-ña i bidå-ta.</p>
<p>INEPPI…..</p>
<p>﻿Taimanu ha’ chinago’ña desdi i sanhaya asta i sanlagu,</p>
<p>taiguennåo ha’ chinago’ña nai Ha popo’lu i isåo-ta.</p>
<p>﻿﻿Taimanu ha’ na kariñosu i tata ni famagu’on-ña,</p>
<p>taiguennåo ha’ iSainakariñosu ni mamfiet nu Guiya.</p>
<p>INEPPI…..</p>
<p>SIGUNDU NA TINAITAI                                                                 I Cor 15, 45-49</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Ilek-ña i eskritura, “I fine’na na tåotåo, era si Adan, mafa’tinas gui’ kumu låla’la'”; låo i uttimu na Adan guiya i manå’i lina’la’ na Espiritu. Ti i espirituhåt fine’na måttu, sinoki i sensin, dispues nai i espirituhåt. I fine’na na Adan, mafa’tinas ginin i tanu’, ya måttu ginin i tanu’; i sigundu na Adan måttu ginin i langit. Atyu siha i iyun esti na tånu’ mamparehu yan atyu i manmafa’tinas ginin i tanu’; atyu siha i iyun i langit mamparehu yan atyu i manmåttu ginin i langit. Taimanu ha’ na gaigi giya hita i pinarehun i taotåo ni mafa’tinas ginin i tanu’, pues siempri u fåttu giya hita i pinarehun i Taotåo ni måttu ginin i langit.</p>
<p>I finu’ i Saina.</p>
<p>IBANGHELIU                                                                                   Lk 6, 27-38</p>
<p>ÅLELUIA</p>
<p>R.  Åleluia.   ILEK-ÑA I SAINA, HU NÅ’I HAMYU UN NUEBU NA TINAGU’:</p>
<p>FANAGUAIYA UNU YAN OTTRU TAIMANU HA’ I GUINAIYAK-KU</p>
<p>NU HAMYU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus ni mandisipulu-ña:</p>
<p>“Bai Hu sangåni hamyu ni ume’ékkunguk Yu’: gefli’i’ i inimigun-miyu, che’gui måolik para atyu siha i chumatli’i’ hamyu; bendisi atyu siha i mumatdidisi hamyu ya tayuyuti atyu siha i mumattrårata hamyu. Yanggin guaha pumatmåda un bånda gi fasu-mu, bira ya un nå’i gui’ ni ottru; yanggin guaha chumuli’ i saku-mu, nå’i gui’ kuntodu i chininå-mu. Nå’i todu atyu siha i manmanggågagåo ginin hagu. Yanggin chinile’guan håo ni taotåo ni iyom-mu cha’-mu kekepbla tåtti. Che’gui para ottru siha taimanu ha’ malagu’-miyu para u macho’gui nu hamyu.</p>
<p>Yanggin en guaiya atyu siha i gumuaiya hamyu, håfa baliña ennåo para hamyu? Kuntodu i mani’isåo maguaguaiya atyu i gumuaiya siha. Yanggin en che’gui måolik para atyu siha i manmåolik nu hamyu taimanu kepblan-miyu ni diretchun-miyu? I mani’isåo macho’cho’gui ha’ lokkui’ taiguennåo. Yanggin mannana’ayao hamyu ni atyu siha i en nanangga na en fanma’apåsi tåtti, håfa na meritu ennåo para hamyu? Kuntodu i mani’isåo mannana’ayao ottru na mani’isåo, ya mananangga na u fanma’apåsi tåtti kabålis.</p>
<p>“Gefli’i i inimigun-miyu yan che’gui måolik; fanna’ayao sin en nangga na en fanma’apåsi. Pues taiguennåo nai siempri dångkulu premiun-miyu. Pues siempri dinanchi yanggin manma’ågang hamyu famagu’un i Mås Takkilu’ na Yu’us, sa’ Guiya måolik Gui’ para todu atyu siha i manmatgradisidu yan manailayi.</p>
<p>Fanggáima’asi’, taiguihi i mina’ase’-ña i Tatan-miyu. “Cha’-miyu fanmanhuhusga, ya ti en fanmahusga. Cha’-miyu fanmangondedena, ya ti en fanmakondena. Fana’asi’i, ya siempri en fanma’asi’i. Fannå’i, ya siempri manå’i håo. I manmåolik siha na midida, manmahohoñu’ påpa’, manmachalålåochåo, yan manmachuchuda’, ya siempri u fanmilalak halum gi kannai-miyu månu i siña gine’ti. I midida ni en isa gi ottru, siempri ha usa si Yu’us para en fanminidi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 12, 2022<p>
        <p><strong>Author:</strong> admin<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-6/<p>
        <p>FINENE’NA NA TINAITAI Jer 17, 5-8</p>
<p>Un tinaitai ginin i Lepblun i Prufeta as Jeremiah</p>
<p>Taiguini ilek-ña iSaina:</p>
<p>Matdision para i taotåo ni manangokku ottru tåotåo siha,</p>
<p>ni ha ispipiha i minetgot-ña gi sensin,</p>
<p>ni ha bibira i kurason-ña ginin iSaina.</p>
<p>Kalang gui’ un trongku ni ti fafanokcha’ gi disiettu</p>
<p>ni tåt nai ha chagi ottru klåsin tiempu,</p>
<p>Låo tumatachu ha’ gi hilu’ i anlágu’ butkån,</p>
<p>gi hilu’ asiga yan kansådu na tånu’.</p>
<p>Bendision para i taotåo ni manangongokku giSaina,</p>
<p>ni gaigi i kumfiansån-ña giSaina.</p>
<p>Kalang gui’ un trongku ni matånmi gi uriyan hånum</p>
<p>ni måfattu i hale’-ña guatu gi milak hånum;</p>
<p>Ti ma’å’ñao yanggin måttu i maipi,</p>
<p>i hagon-ña siha todu i tiempu bebetdi ha’;</p>
<p>Gi tiempun somnak na såkkan ti malåyu,</p>
<p>låo sigi ha’ manokcha’ frutas.</p>
<p>I finu’ i Saina.</p>
<p>INEPPIN I SÅTMU Ps 1, 1-2. 3. 4. 6.</p>
<p>R.  MANMAGUF ATYU SIHA I MANMANANGOKU GI SAINA.</p>
<p>Mandichosu atyu siha i ti tumattitiyi</p>
<p>i akunsehun i manailayi,</p>
<p>ni ti manotohgi gi chalan i mani’isåo,</p>
<p>ni ti manmatåta’chung yan i mambutlon,</p>
<p>﻿Låo i minaguf-ñiha gaigi gi tinagu’ iSaina;</p>
<p>makunsidedera i tinagu’ Yu’us ha’åni yan puengi.</p>
<p>INEPPI…..</p>
<p>Kalang siha i trongkun håyu</p>
<p>ni matåtmi gi fi’un i milak hånum,</p>
<p>ni manonokcha’ gi tiempon-ña;</p>
<p>ya ti malålayu i hagon-ña;</p>
<p>ya todu i macho’gui, siempri manmasuetti.</p>
<p>INEPPI…..</p>
<p>Ti taiguennåo i manailayi!</p>
<p>Kalang siha i basula ni mangguinaguaifi huyung ni manglu’.</p>
<p>ISainaHa pupulan i hinanåo i manunas,</p>
<p>låo u fandimålas i hinanåo i manailayi.</p>
<p>INEPPI…..</p>
<p>SIGUNDU NA TINAITAI 1 Cor 15, 12. 16-20</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>På’gu, put i minsåhin-måmi na esta i Kristo mana’lå’la’ ginin i finatai, håfa taimanu na para u guaha giya hamyu u åluk na ti para u mana’fanlå’la’ i manmåtai? Yanggin ti mana’fanlå’la’ i manmåtai, ni i Kristo ti mana’lå’la’. Ya yanggin ti mana’lå’la’ i Kristo, pues tai bali i hinenggin-miyu, ya manggagaigi ha’ hamyu gi isao-miyu. Kumeke’ilekña lokkui’ na atyu siha i manmanhonggi gi Kristo ni esta manmåtai manmalingu siha. Yanggin i inangokkot-ta gi Kristo para esti ha’ na lina’la’ baliña ya tåya’ mås, pues debidi hita mås ta fanmapinitiyi ki ni håyi gi todu i tanu’.</p>
<p>Låo estigui’ i minagåhit na esta i Kristo mana’lå’la’ ginin i finatai, ya Guiya esti gumarantitiha na atyu siha i manmamaigu’ gi finatai u mana’fanlå’la’ lokkui’.</p>
<p>I finu’ i Saina.</p>
<p>IBANGHELIU     Lk 6, 17. 20-26</p>
<p>ÅLELUIA</p>
<p>R.  Åleluia.  NA’FANMAGUF HAMYU</p>
<p>SA’ I PREMIUN-MIYU U DÅNGKULU GI LANGIT</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Anai tumunuk si Jesus yan i manapostules-ña ginin i eksu’ sabåna, pumåra gi un lugåt na fina’yånu anai maniståba guennåo un dångkulun linahyan tåotåo mañisiha yan i mandisipulu-ña ni mangginin todu i påtti giya Hudeha yan Hirusalen yan i kantun ‘Tyre’ yan ‘Sidon’.</p>
<p>Dispues, tumalak guatu gi mandisipulu-ña, ya ilek-ña:</p>
<p>“Mandichosu hamyu ni mamopbli;</p>
<p>iyun-miyu i rainun Yu’us.</p>
<p>Mandichosu hamyu ni manñålang,</p>
<p>sa’ siempri en mana’fanhåspuk.</p>
<p>Mandichosu hamyu ni mangåkati;</p>
<p>sa’ siempri en fañålik.</p>
<p>“Siempri mandichosu hamyu yanggin manmachatli’i’ hamyu ni taotåo siha, yanggin ti manma’atendi hamyu yan manma’insutta hamyu yan manmapribi na’an-miyu kumu manailayi put i Lahin i Taotåo.  Na’fanmaguf hamyu guihi na ha’åni yanggin manmacho’gui esti siha, sa’ i</p>
<p>premiun-miyu dångkulu gi langit.  Taiguennao ha’ i mañainan-ñiha tratan-ñiha ni mamprufeta.</p>
<p>“Låo manna’masi’ hamyu ni manriku,</p>
<p>sa’ på’gu i minaguf-miyu.</p>
<p>Manna’masi’ hamyu ni manhåhaspuk;</p>
<p>sa’ siempri manñålang hamyu.</p>
<p>Manna’masi’ hamyu ni mañåchalik på’gu;</p>
<p>sa’ siempri en fangasao gi pininitin-miyu.</p>
<p>Manna’masi’ hamyu yanggin todu sumåsangan manmåolik na kosas put hamyu.  I mañainan-ñiha taiguennao ha’ tratan-ñiha ni mamfåtsu na prufeta.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> February 4, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                                          Is 6, 1-2. 3-8</p>
<p>Un tinaitai ginin i Lepblun i Prufeta as Isaias</p>
<p>Atyu na såkkan anai måtai i Rai as Uzziah, hu li’i’ i Saina matåta’chung gi takkilu’ na tronu, ya nina’bula i templu ni inanåkku’ i kapå-ña.  Serafin na manånghelis siha manmaplånta gi hilo’-ña.</p>
<p>Mana’a’essalågui unu yan ottru, “Såntus, såntus, såntus iSainani ihetsitu siha!  Todu i tanu’ siha mambula ni mina’lak-ña!”  Anai mahunguk esti na éssalåo, mayalengyung i kuådrun i petta ya bumula åsu gi halum guma’.</p>
<p>Pues ilek-ku, “Na’masi’ yu’, makundena yu’!  Sa’ guåhu un tåotåo ni applacha’ labios-su, ni sumåsaga gi entalu’ i taotåo siha ni manapplacha’ labius-ñiha; ya i matå-hu lumi’i’ esta i Rai, iSainani ihetsitu siha!”  Dispues unu gi serafin gumupu mågi giya guåhu, mangingilili pinigan ni ha chuli’ ginin i attat ni chigit.</p>
<p>Ha na’chettun gi pachot-tu i pinigan.  Ya ilek-ña, “Atan ha’, sa’ put i esta pinatcha i labios-mu ni esti, na esta mana’fañuha i tinailayem-mu, yan manma’asi’i i isåo-mu.”</p>
<p>Dispues hu hunguk i bos i Saina ilelek-ña, “Håyi para bai Hu na’hånåo?   Håyi para u hånåo put hita?”  Guåhu ilek-ku:  “Estigui’ yu’, na’hånåo yu’!”</p>
<p>I finu’ i Saina.</p>
<p>INEPPIN I SÅTMU                                                               Ps 138, 1-2. 2-3. 4-5. 7-8</p>
<p>R.  GI ME’NAN I MANÅNGHIT NA BAI HU KÅNTA I MATUNÅ-MU, ASAINA.</p>
<p>Hu nå’i Håo gråsia,Asaina, yan todu i kurason-hu,</p>
<p>hu kantåyi Håo gi me’nan i manyu’us siha.</p>
<p>gi me’nan i manånghit na bai hu kånta i matunå-mu;</p>
<p>Hu saluda guatu i santus na templom-mu</p>
<p>ya bai hu nå’i gråsia i na’ån-mu.</p>
<p>INEPPI…..</p>
<p>Put i guinaiyam-mu yan fiet Håo.</p>
<p>Sa’ Un na’annuk na må’gas gi hilu’ todu</p>
<p>i na’ån-mu yan i tinago’-mu.</p>
<p>Anai hu ågang Håo, Un oppi yu’;</p>
<p>Un na’metgut i espiritu-hu.</p>
<p>INEPPI…..</p>
<p>Un matuna ni todu i manrai gi tanu’,Asaina,</p>
<p>yanggin mahunguk i finihu’ ginin i pachot-mu.</p>
<p>Siempri makantåyi håfa bidå-ña iSaina:</p>
<p>“Sa’ takkilu’ i glorian iSaina!”</p>
<p>INEPPI…..</p>
<p>I agapa’-mu sumåsatba yu’.</p>
<p>Humahami yan iSainaasta i uttimu.</p>
<p>Asaina, i guinaiyam-mu u dinira para todu i tiempu.</p>
<p>Cha’-mu disatetendi i che’chu’ i kannai-mu!</p>
<p>INEPPI…..</p>
<p>SIGUNDU NA TINAITAI                                                                 1 Cor 15, 1-11</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Ya på’gu malagu’ yu’, mañe’lu-hu, na bai hu na’fanmanhassu hamyu ni Maolik na Nutisia ni hu sitmuni hamyu, ni en risibi, ya ennåo na tumotohgi fitmi i hinenggin-miyu.  Guiya ennåo i ibangheliu, i mensåhi, ni hu sitmuni hamyu.  Siempri mansinatba hamyu ni ibangheliu yanggin en ge’ti fitmi–solu manmanhonggi hamyu dibåtdi.  Hu intrega hamyu nu atyu siha i hu risibi, siha esti i mås manimputtånti:  na måtai i Kristo put i isåo-ta, taimanu ha’ i matugi’ gi Eskritura; na mahåfut Gui’ ya mana’lå’la’ Gui’ ta’lu dispues di tres dihas, taimanu ha’ i matugi’ gi Eskritura; na umannuk Gui’ gi as Pedro yan dispues gi dossi na manapostulis.  Dispues Ha na’annuk Gui’ gi mås di kinientus ni dumalalalaki Gui’, ni mayót påtti manlåla’la’ ha’ trabiha, låo guaha esta manmåtai.  Dispues umannuk Gui’ gi as Santiago, ya dispues gi todu i manapostulis. Put uttimu umannuk Gui’ lokkui’ giya guåhu–maskiseha kalang ti diknu mafañagu-hu. Guåhu i mås takpapa’ gi entri i manapostulis–ni ti hu miresi ma’ågang apostut, sa’ hu petsigi i iklesian Yu’us.  Låo put i gråsian Yu’us na taiguini yu’, ya i gråsia ni Ha nå’i yu’ ti hu na’låstima. Inlugåt, mås duru yu’ macho’chu’ ki ni håyi na apostut, achukka’ ti guåhu gi magåhit machocho’chu’, låo i gråsian Yu’us machocho’chu’ yan guåhu. Put ennåo na maseha måttu ginin guahu pat ginin siha, estigui’ i setmun-måmi, ya esti en henggi.</p>
<p>I finu’ i Saina.</p>
<p>IBANGHELIU                                                                                               Lk 5, 1-11</p>
<p>ÅLELUIA     Mt 4, 19</p>
<p>R.  Åleluia.  ILEK-ÑA I SAINA, MAILA’ YA UN TATTIYI YU’,</p>
<p>YA BAI HU FA’PESKADOT TÅOTÅO HÅO.      R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Mientras mana’achonnik i taotåo siha guatu gi as Jesus para u mahunguk i finu’ Yu’us, Ha li’i’ dos na boti ma’å’angkla gi uriyan i Hagoi Gennesaret; esta manunuk i peskadot ya mafa’gågasi i chinchulun-ñiha.  Kumahulu’ si Jesus gi un boti, ni iyun Simon, ya finaisin gui’ para u na’lattiyung ginin i uriyan i hagoi, intonsis, gi fata’chong-ña, Ha kuntinuha fuma’nå’gui i linahyan ginin i boti.  Anai munhåyan kumuentus ilek-ña as Simon, “Sigi huyung gi taddung na hånum ya un na’tunuk i chinchulu-mu ya un fangonni’.”  Manoppi si Simon, “Ma’estru tulanotchi manmacho’chu’ ham duru låo tåya’ kinenni’-måmi; låo bai in na’tunuk i chinchulu sa’ put ilek-mu.”  Anai macho’gui esti manmangonni’ un kantidån guihan ya esta para matitik ha’ i chinchulu.  Ma aluf i mangga’chung-ñiha gi ottru boti para u fanmåttu ya para u faninayuda.  Manmåttu, ya mañiha mana’bula i dos boti asta ki kana’ ha’ mañoñokñuk.  Anai ha li’i’ esti, si Simon Pedro dumimu påpa’ gi fi’un i adding Jesus ilelek-ña, “Apåtta Håo giya guåhu, Asaina, i’isao yu’ na tåotåo.”  Magåhit na nina’sen manman gui’ yan i mangga’chong-ña ni kinenni’-ñiha, kuntodu si Santiago yan si Juan, i lalåhin Zebedee, ni manggaga’chung yan si Simon.  Ilek-ña si Jesus as Simon, “Cha’-mu ma’å’a’ñao; desdi på’gu para mo’na hågu para un peskadot tåotåo.”  Dispues di ennåo matulus hålum i botin-ñiha gi tanu’, masotta todu i guinahan-ñiha, ya matattiyi Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGU GI UTDINÅRIU NA TIEMPU</h1>
        <p><strong>Date:</strong> January 28, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggu-gi-utdinariu-na-tiempu-5/<p>
        <p>FINENE’NA NA TINAITAI                                                              Jer 1, 4-5. 17-19</p>
<p>Un tinaitai ginin i Lepblun i Prufeta as Jeremiah</p>
<p>Gi tiempun Josiah måttu i finu’ iSainagiya guåhu:</p>
<p>Åntis di Hu fotma håo gi tiyan nanå-mu esta Hu tungu’ håo,</p>
<p>åntis di un mafañågu esta Hu kunsågra håo.</p>
<p>Hu apunta håo para prufetan i nasion siha.</p>
<p>Kahulu’ ya un minagågu;</p>
<p>tohgi ya un sangåni siha</p>
<p>ni Hu tågu’ håo.</p>
<p>Cha’-mu ma’å’añao nu siha,</p>
<p>sa’ siempri Guåhu bai Hu na’ma’å’ñåo håo nu siha;</p>
<p>Sa’ Guåhu mismu på’gu na ha’åni</p>
<p>esta Hu fa’siudå håo ni manå’yi åtmas,</p>
<p>Un haligin luluk, un lugan bronsi,</p>
<p>kontra todu i tanu’ siha:</p>
<p>Kontra i manrai yan mamprinsipin Hudah,</p>
<p>kontra i mamale’-ña yan i taotåo-ña siha.</p>
<p>Siempri manmumu kontra hamyu, låo ti en fanmagånna,</p>
<p>sa’ gaigi Yu’ giya hamyu para bai Hu na’fanlibri hamyu,</p>
<p>ilek-ña iSaina.</p>
<p>I finu’ i Saina.</p>
<p>INEPPIN I SÅTMU                                                   Ps 71, 1-2. 3-4. 5-6. 15.17</p>
<p>R.  BAI HU KANTÅYI I INADAHI-MU NU HAMI.</p>
<p>Giya Hågu,Asaina, nai lumilihing yu’;</p>
<p>nungka nai un sedi na bai hu mana’mamåhlåo.</p>
<p>Akudi yu’ ginin i tininås-mu yan na’såfu yu’;</p>
<p>na’talak magi i talanga-mu, ya un såtba yu’.</p>
<p>INEPPI…..</p>
<p>Fa’atcho’-hu Håo anai uma’attuk yu’,</p>
<p>Un sagan lumihing ni muna’såsafu yu’,</p>
<p>sa’ Hågu i atcho’-hu yan i fanliheng-hu.</p>
<p>Yu’os-su, na’libri yu’ ginin i kannai i manailayi.</p>
<p>INEPPI…..</p>
<p>Sa’ Hågu i inangukkok-ku,Asaina;</p>
<p>O Yu’us, Hågu i inangukkok-ku desdi i pinatgon-hu.</p>
<p>Giya Hågu nai hu dipependi yu’ desdi i mafañagu-hu;</p>
<p>desdi i tiyan nanå-hu Hågu i minetgot-tu.</p>
<p>INEPPI…..</p>
<p>I pachot-tu u diniklåra i tininås-mu,</p>
<p>yan i satbasion-mu kada diha.</p>
<p>O Yu’us, un fa’nå’gui yu’ desdi i pinatgon-hu,</p>
<p>ya asta på’gu hu pruklålama i manna’manman na</p>
<p>che’cho’-mu.</p>
<p>INEPPI…..</p>
<p>SIGUNDU NA TINAITAI                                                     1 Cor 12, 31-13, 13</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Intonsis, na’fañettun i kurason-miyu gi atyu i mås manimputtånti na rigålu siha. Låo diseha i mås måolik na rigålu, ya bai hu fa’nu’i hamyu ni mås manmåolik.</p>
<p>Yanggin siakåsu na siña yu’ kumuentus ni lingguåhin todu i taotåo yan kuntodu i lingguåhin manånghit, låo yanggin tåya’ ginefli’i’ giya guåhu, tåya’ baliña i kuentos-su, kalang ha’ yu’ un burukentu na palångpang osino un kampåna ni dumådandan sin pinto’-ña.  Yanggin siakåsu na manå’i yu’ ni rigålun prufisiha; yanggin siakåsu na hu tugi’ yan hu kumprendi todu i sikretu; yanggin siakåsu na manå’i yu’ ni todu i hinenggi ni manisisita para bai hu muebi i eksu’ sabåna siha–låo yanggin tåya’ ginefli’i’ giya guåhu, tåya’ bali-hu.  Yanggin siakåsu hu nå’inñaihun todu i guinaha-hu, yan hu nå’inñaihun i tataotåo-hu para u masonggi–låo yanggin tåya’ ginefli’i’ giya guåhu, tåya’ baliña esti siha para guåhu.</p>
<p>I ginefli’i’, pasensia yan kariñosu; ti hohosguan ti banidosu; i ginefli’i’, ti benggatibu, ti ambientu, ti chaddik lalålu’; i ginefli’i’ ti ha tutufung i linachi siha; i ginefli’i’ ti mumamaguf gi tailayi, låo mumamaguf gi minagåhit.  I ginefli’i’ ti hohokkuk siningon-ña; ya i hinenggen-ña, i inangukkon-ña yan i pinasensiån-ña ni nungka nai u påra. I ginefli’i’ taihinekkuk.  Guaha bensiyun na prufisiha låo tempuråriu ha’ esti siha; guaha siha rigålu para kumuentus gi istrangheru na lingguåhi, lao siempri u famåra; guaha siha tiningu’ låo siempri u få’pus.  I rigålun tiningu’ yan prufisiha ni manmanå’i hit ti kabålis; låo yanggin måttu atyu i prifektu, siempri atyu i ti kabålis u falingu. Anai påpatgun yu’, i kuentos-su, yan i sinientek-ku, yan i hinassok-ku todu kalang påtgun; låo på’gu sa’ esta gai idåt yu’, ti hu nisisita esta esti i che’chu’ påtgun.  Håfa i ta lili’i’ på’gu na figura kalang maya’ gi halum ispehus; låo siempri ta li’i’ gi me’nan matå-ta.  Esti i tiningo’-hu på’gu ti kabålis; låo siempri kumabålis–u kabålis taiguihi i tiningo’-ña si Yu’us nu guåhu. Mientras tåntu esti i tres u fanggagaigi ha’:  i hinenggi, i ninangga, yan i ginefli’i’; ya i mås takkilu’ gi entri esti siha, i ginefli’i’.</p>
<p>I finu’ i Saina.</p>
<p>IBANGHELIU                                                                                   Lk 4, 21-30</p>
<p>ÅLELUIA</p>
<p>R.  Åleluia.  I SAINA MUNA’HÅNÅO YU’ PARA BAI HU CHULI’I</p>
<p>I MAMOPBLI NI MAOLIK NA NUTISIA,</p>
<p>YAN LINIBRI PARA I MANMAPRERESU.            R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Pues Ha tutuhun si Jesus sumångani siha, “På’gu na ha’åni nai makumpli esti na sinangan i en hinguk.” Todu i maniståba guennao manmåolik sinangan-ñiha put Guiya; nina’fanmanman ni manna’maguf na finihu’ ni manhuhuyung ginin i pachot-ña. Manmamaisin siha lokkui’, “Na ada ti Guiya esti i lahin Jose?”  Ilek-ña nu siha, “Sin duda teniki en sangåni Yu’ ni atyu i masåsangan, ‘Hågu ni mediku, na’homlu’ maisa Håo,’ ya en aluk nu Guåhu, ‘Cho’gui guini gi tano’-mu atyu siha na fina’tinas, ni in hinguk na Un cho’gui giya Capernaum.’ ”  Ha kuntenuha si Jesus ya ilek-ña, “Åmen, Hu sangångani hamyu, tåya’ prufeta ma’aksesepta gi mismu tano’-ña.  Intonsis, maila’ ya bai Hu na’fanmanhassu hamyu, maniståba meggai na mambi’uda giya Israhet gi tiempun Elias anai tres åñus i media mahuchum i langit ya mumåmta’ gi tanu’ un dångkulun ha’ilas.  Låo ti mana’hånåo si Elias guatu guini siha na mambi’uda, sino ki mana’hånåo gui’ guatu gi un bi’uda giya Zarephath gi fi’un iya Sidon.  Hassu fan lokkui’, i linahyan nasarinu giya Israhet gi tiempun i prufeta as Elisha; låo ni unu mana’homlu’ fuera di si Naaman tåotåo Syrian.” Nina’fambubu todu i taotåo siha ni mane’ékkunguk gi halum i sinagoga ni esti na fino’-ña. Mangahulu’ ya madulalak Gui’ ginin i sengsung, makonni’ Gui’ guatu gi hilu’ oksu’ anai makåhat i sengsung, sa’ para u machonnik Gui’ påpa’ gi kantit.  Låo maloffan ha’ Gui’ gi entalu’-ñiha ya mamokkat Gui’ huyung.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> January 21, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu-6/<p>
        <p>FINENE’NA NA TINAITAI                                                              Neh 8, 2-4a. 5-6. 8-10</p>
<p>Un tinaitai ginin i Lepblun Nehemiah</p>
<p>I pali’ as Ezra ha chuli’ i lai guatu gi me’nan i inetnun, ni manggaigi i lalåhi, famalåo’an, yan atyu siha na famagu’un i manggai’idåd esta para u fanmangumprendi.  Anai tumohgi gui’ gi un punta ni tåya’ humohomi gi me’nan i Trangkan-Hånum, ha taitai håfa gaigi gi lepblu desdi i chatanmak asta i talu’åni, gi me’nan i lalåhi, famalåo’an, yan atyu siha na famagu’un i manggai’idåd esta para u fanmangumprendi; ya todu i taotåo siha mágof atituyi i lepblun i lai.  Tumotohgi si Ezra gi hilu’ un oddas ni mafa’tinas para esti na ukasion.  Si Ezra ha baba i royun påppit kosa ki siña todu i taotåo siha u lini’i’ (sa’ takkilo’ña gui’ nai tumotohgi ki i taotåo siha); ya anai ha bababa i finalulun påppit manohgi i taotåo siha.  Si Ezra ha tuna iSaina, i takkilu’ na Yu’us, yan todu i taotåo, mahåtsa hulu’ takkilu’ i kannai-ñiha, ya manmanoppi, “Åmen, åmen!”  Dispues manmañaluda påpa’ ya manoppup gi me’nan i Saina, i matan-ñiha gi edda’.  Ha gof taitai si Ezra i lepblun i lai Yu’us, ya ha isplilika måolik kosa ki siña todus u kinimprendi håfa matataitai.  Dispues [si Nehemiah ni kumeke’ilekña MÅ’GAS NA SIÑOT, yan] i pali’ as Ezra [yan si Levites ni fuma’nåna’gui i taotåo] ilek-ña nu todu i taotåo:  “Pågu na ha’åni såntus para iSainai Yi’us-miyu.  Cha’-miyu fantriristi, pat en fangasao” — sa’ mangåkati todu i taotåo mientras mahuhunguk i finu’ i lai.  Ilekña ta’lu:  “Fanhånåo ya en fañotchu mansustånsia na nengkannu’ yan manmamis na gimin, ya po’luyi dididi’ atyu siha i tåya’ prinipåran-ñiha; sa’ på’gu na ha’åni såntus para iSaina-ta.  Mungnga mantristi på’gu na ha’åni sa’ i minetgut-miyu debidi ginin i minaguf-miyu giSaina!”</p>
<p>I finu’ i Saina.</p>
<p>INEPPIN I SÅTMU                                                               Ps 19, 8. 9. 10. 15</p>
<p>R.    I FINO’-MU, ASAINA, ESPIRITU YAN LINA’LA’.</p>
<p>Sen måolik i lai iSaina,</p>
<p>ha na’freresku i anti;</p>
<p>Angokkuyun i tinagu’ iSaina,</p>
<p>Ha nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason;</p>
<p>Klåru i minandan iSaina,</p>
<p>Ha na’lele’an i áttaduk.</p>
<p>INEPPI…..</p>
<p>Gåsgas i mina’åñåo giSaina,</p>
<p>ya mesngun para todu i tiempu;</p>
<p>I etdin iSainamanmagåhit</p>
<p>manunas interamenti.</p>
<p>INEPPI…..</p>
<p>Puedi i finu’ i pachot-tu u akseptåpbli para Hågu,</p>
<p>ya u gaigi i hinassun i kurason-hu gi me’nå-mu,</p>
<p>Asaina, Hågu i atcho’-hu yan nana’librek-ku.</p>
<p>INEPPI…..</p>
<p>﻿</p>
<p>SIGUNDU NA TINAITAI                                                                 1 Cor 12, 12-30</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>I Kristo kalang un tataotåo ni meggai na påtti; låo un tataotåo ha’, atchukka’ manggaigi meggai difirentis na påtti.  Gi etmismu manera, todus hit, maseha ManHudihos siha patsino MamPagånu, måseha manisklåbu patsino manlibri, manmatakpångi hit gi un tataotåo ginin i etmismu Espiritu, ya todus hit manmanå’i ni esti i uniku na Espiritu para ta gimin.</p>
<p>I tataotåo mismu ti mafa’tinas kumu un påtti ha’, låo meggai na påtti. Yanggin para u åluk i adding, “Put i ti kånnai yu’, ti såsaonåo yu’ gi tataotåo,” ti kumekke’ilekña ennåo na ti påtti gui’ gi tataotåo.  Ya yanggin para u åluk i talanga, “Put i måta yu’, ti såsaonåo yu’ gi tataotåo,” ti kumekke’ilekña ennåo na ti påtti gui’ gi tataotåo.  Yanggin interu i tataotåo måta ha’, taimanu manhunguk?  Ya yanggin talanga ha’, taimanu manngingi’?   Låo gi magåhit si Yu’us Ha nå’yi difirentis påtti siha i tataotåo taimanu ha’ i malago’-ña.  Tåya’ siempri tataotåo yanggin unu ha’ na påtti guaha-ña!  Låo gi magåhit, guaha meggai na påtti siha låo unu ha’ na tataotåo.  Intonsis i mata ti siña ha sangåni i kannai, “Ti hu nisisita håo!”  Ni ti siña i ilu para u åluk ni adding, “Ti hu nisista håo!”  Inlugåt di esti, ti siña hit manlå’la’ sin atyu na påtti i kalang mohun ti gof prisisu; ya atyu na påtti siha i hinassot-ta na ti manggof prisisu, esti siha mås ta prikukura umasisti; ya atyu na påtti siha gi tataotåo i ti manggof atanun espisiåt na inadahi manmatråtan-ñiñiha, sa’ atyu i manggåtbu na påtti ti manisisita ispisiåt na inadahi.  Si Yu’us mismu fuma’tinas i tataotåo gi manera ni para u nina’i mås onru atyu na påtti siha i numisisita.  Pues intonsis ti madibibidi i tataotåo, låo todu i difirentis na påtti parehu ha’ intires-ñiha para kada unu.  Yanggin mamadesi un påtti gi tataotåo, kuntodu i pumalu na påtti manchamamadesi; yanggin ma’onra un påtti, kuntodu i pumalu na påtti manchámaguf.</p>
<p>Todus hamyu tataotåo i Kristo, ya kada unu giya hamyu påtti guennåo na tataotåo.  Esta si Yu’us Ha arekla gi Gima’Yu’us kadakuåt sagå-ña:  imprimet lugåt i manapostulis, sigundu i mamprufeta, yan tetset i manma’estru; dispues atyu siha i chumocho’gui i milågru, dispues tinattitiyi ni atyu siha i manmanå’i fuetsa para u fanna’homlu’, osino para u fanmanayuda yan dinirihi ottru tåotåo siha, osino para u fanguentus ni manna’manman na lingguåhi.  Ti todu siha manapostulis osino mamprufeta patsino manma’estru.  Ti todu siha siña manggái fuetsa para u fanmama’tinas milågru osino para u fanna’homlu’ manmalångu.  Ti todu siña manguentus ni manna’manman na lingguåhi osino para u ma’isplika atyu i masångan.</p>
<p>I finu’ i Saina.</p>
<p>IBANGHELIU                                                                       Lk 1, 1-4; 4, 14-21</p>
<p>ÅLELUIA     Lk 4, 18-19</p>
<p>R.  Åleluia.  I SAINA MUNA’HÅNÅO YU’ PARA BAI HU CHULI’I I</p>
<p>MAMOPBLI NI MAOLIK NA NUTISIA,</p>
<p>YAN LINIBRI PARA I MANMAPRERESU.       R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Meggai manmacho’chu’ para u matugi’ i sinisedi siha ni esta manmakumpli gi entalo’-ta, atyu siha na sinisedi manmasangåni hit taimanu ha’ i lini’i’ atyu siha i fine’na ni manmanli’i’ yan manministrun i finu’ i Saina.  Guåhu lokkui’ esta hu gof atituyi lumastreha todu siha i difirentis na sinisedi desdi i tutuhun ya hu disidi tumugi’ påpa’ para hågu, ‘Theophilus’, kosa ki Hågu i Ma’gas na Siñot siña un li’i’ na angokuyun i fina’nå’gui ni un risibi.</p>
<p>Tuma’lu tåtti si Jesus giya Galileha gi fuetsan i Espiritu, ya machalapun i maolik masangån-ña gi todu i lugåt. Mama’nåna’gui Gui’ gi sinagogan-ñiha, ya mansen a’gang i tininan-ñiha nu Guiya.</p>
<p>Måttu giya Nasaret anai dumångkulu Gui’, ya anai humålum gi sinagoga gi Sabaf  kumu Ha chocho’gui  kalang kustumbri, tumohgi hulu’ para Guiya u fanaitai.  Anai manå’i Gui’ ni Lepblun i Prufeta as Isaias, Ha baba i royun påppit ya Ha sodda’ i sinangan anai matugi’:</p>
<p>“I Espiritun i Saina gaigi gi hilo’-hu;</p>
<p>put ennåo na esta Ha olius Yu’ ni laña.</p>
<p>Ha na’hånåo Yu’ para bai Hu chuli’i na’maguf na nutisia i mamopbli,</p>
<p>para bai Hu pruklåma i linibri para i manmaditeteni,</p>
<p>Para u fanmanli’i’ ta’lu i mambåtchit,</p>
<p>para u fanmasotta i manmapreresu,</p>
<p>yan para bai Hu anunsia un åñu na gråsia para i Saina.”</p>
<p>Anai Ha falulun si Jesus tåtti i royun påppit, Ha nå’i i ayudånti ya matå’chung Gui’. Todu i manggaigi gi sinagoga mandotchun i inatan-ñiha giya Guiya.  Pues Ha tutuhun sumångani siha, “På’gu na ha’åni nai makumpli esti na sinangan i en hinguk.”</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> January 13, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu-5/<p>
        <p>FINENE’NA NA TINAITAI                                                                                Is 62, 1-5</p>
<p>Un tinaitai ginin i Lepblun i Prufeta as Isaias</p>
<p>Put iya Sion ti bai hu silensiu,</p>
<p>put iya Hirusalen ti bai hu famatkilu,</p>
<p>Asta ki muma’lak kalang chatanmak i mina’lak-ña</p>
<p>yan i satbasion-ña kalang i mañiñila’ na hachon.</p>
<p>I nasion siha u mali’i’ i mina’lak-ña</p>
<p>yan todu i manrai siha i gloriå-mu;</p>
<p>Siempri un ma’ågang ni nuebu na nå’an</p>
<p>ni Ha prununsia i pachut iSaina.</p>
<p>Siempri un fama’un gloriosu na kurona gi kannai iSaina,</p>
<p>un kuronan rai ni ginege’ti ni Yi’os-mu.</p>
<p>Ti un ma’ågang ta’lu ni taotåo siha na “Hågu i Mayuti’,”</p>
<p>pat u ma’åluk na “Kansådu” i tanu’-miyu,</p>
<p>Låo inlugåt siempri un ma’ågang “I Muna’mamaguf yu’,”</p>
<p>ya i tano’-mu “Asaguå-hu.”</p>
<p>Sa’ maguf iSainagiya hågu,</p>
<p>ya Ha fa’asaguå-ña i tano’-mu.</p>
<p>Taimanu ha’ na i sutteru ha asasagua i bithen,</p>
<p>i Fuma’tinas håo un inasagua;</p>
<p>Taimanu ha’ i nobiu ni mamaguf ni nobia,</p>
<p>taiguennao ha’ lokkui’ na u maguf si Yu’us giya hågu.</p>
<p>I finu’ i Saina.</p>
<p>INEPPIN I SÅTMU                                                   Ps 96, 1-2. 2-3. 7-8.  9-10</p>
<p>R.    PRUKLÅMA I MAMBUNITU NA CHE’CHO’-ÑA SIHA</p>
<p>GI TODU I NASION.</p>
<p>Kantåyi iSainanuebu na kånta;</p>
<p>kantåyi iSaina, todus hamyu gi tanu’.</p>
<p>Kantåyi iSaina; bendisi i na’ån-ña.</p>
<p>INEPPI…..</p>
<p>Anunsia i satbasion-ña, kada diha.</p>
<p>Sångan i gloriå-ña gi entalu’ i nasion siha;</p>
<p>Gi entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>﻿</p>
<p>Nå’i iSainahamyu ni familian nasion siha,</p>
<p>nå’i iSainagloria yan tinina;</p>
<p>nå’i iSainani gloria ni Ha miresi i na’ån-ña!</p>
<p>INEPPI…..</p>
<p>Saluda iSaina,gåtbu i sinantos-ña.</p>
<p>Fanlåolåo gi me’nan Yu’us, todus hamyu ni manggaigi gi tanu’;</p>
<p>Sångan gi entri i nasion siha:  ISainarai Gui’.</p>
<p>Si Yu’us Ha gubebetna i taotåo, Ha trårata parehu.</p>
<p>INEPPI…..</p>
<p>SIGUNDU NA TINAITAI                                                                 1 Cor 12, 4-11</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’´lus:</p>
<p>Guaha difirentis klåsin esperituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu Saina ha’ masesetbi.  Guaha difirentis klåsin kapasidåt para u macho’gui i sitbisiu, låo etmismu Yu’us numåna’i kapasidåt todus para u macho’gui kada sitbisiu.  Mana’a’annuk i gumaigin i Espiritu gi kada tåotåo para minaolik todus. I Espiritu Ha nåna’i un tåotåo un minsåhi ni bula tinemtum, mientras i etmismu Espiritu Ha nåna’i i ottru tåotåo un minsåhi ni bula tiningu’.  I uniku yan i etmismu Espiritu Ha nåna’i un tåotåo hinenggi, mientras Ha nåna’i ottru tåotåo ni fuetsan numá’homlu’.  I Espiritu Ha nåna’i un tåotåo ni fuetsa para u fama’tinas milågru; para i ottru, Ha nåna’i ni rigålu para u sångan i minsåhin Yu’us; ya i ottru ta’lu, Ha nåna’i ni kapasidåt para u distinggi i rigålu ni måfattu ginin i Espiritu osino ginin atyu i ti ginin i Espiritu.  Ha nåna’i un tåotåo ni kapasidåt para u kuentus ni manná’manman na lingguåhi, ya i ottru Ha nåna’i ni kapasidåt para u isplika håfa masångan.  Låo unu ha’ yan etmismu Espiritu chumotcho’gui esti siha’; Ha nåna’i sigun gi minalago’-ña kada tåotåo difirentis rigålu.</p>
<p>I finu’ i Saina.</p>
<p>IBANGHELIU                                                                                               Jn 2, 1-11</p>
<p>ÅLELUIA     2 Thes 2, 14</p>
<p>R.  Åleluia.       ESTA SI YU’US HA ÅGANG HIT GININ I IBANGHELIU;</p>
<p>PARA TA RISIBI I PATTET-TA NI GLORIAN I SAINA-TA AS   JESUSKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gumuaha fandånggu giya Cana giya Galileha, ya iståba guennåo i nanan Jesus.  Si Jesus yan i mandisipulu-ña lokkui’ manmakumbida para i silebrasion.  Durånti i giput humokkuk binu, ya sinangåni si Jesus as nanå-ña, “Hokkuk esta binun-ñiha.”  Manoppi si Jesus, “Siñora, håfa na un na’såsaonåo Yu’ gi atburutu-mu?  Ti mafåttu trabiha i orå-hu.”  Si nanå-ña ha sangåni atyu siha i manmañeñetbi gi lamasa, “Che’gui håfa mansinangåni hamyu.”  Sigun gi kustumbrin i ManHudihos siha ni para mafa’gåsi siha na sirimonias, iståba guennåo sais na tebbut hånum ni kada unu ha sasahguan ennåo i benti asta trenta galon.  Manågu’ si Jesus, “Na’fambula i tebbut siha hånum,” pues mana’fambula i tebbut.  Ilek-ña, “På’gu nai fanmañuhu dididi’ ya en chili’ guåtu gi mentu’.”  Macho’gui taimanu ha’ i tinago’-ña.  I mentu’ ha tañña’ i hanum ni mafa’binu, låo ti ha tungu’ ginin manu mågi ennåo; i manmañeñetbi ha’ gi lamasa tumungu’, sa’ siha sumuhu i hanum.  Pues i mentu’ ha ågang i nobiu ya ilek-ña nu guiya: “I taotåo siha diputsi mana’fanggigimin i kumbiti ni maolik na binu finene’na; ya yanggin esta meggai ginimin-ñiha nai malalaknus atyu i labaratu.  Låo hågu på’gu un lalaknus i mås måolik na binu.”  Ha cho’gui si Jesus esti i finene’na na siñåt giya Cana giya Galileha.  Taiguini na Ha na’matungu’ i gloriå-ña, ya manmanhonggi i mandisipulu-ña nu Guiya.</p>
<p>I Ibangheliun i Saina.</p>

        </section>
        <hr>
        
        <section>
        <h1>MATAKPÅNGIN I SAINA-TA</h1>
        <p><strong>Date:</strong> January 6, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/matakpangin-i-saina-ta-4/<p>
        <p>FINENE’NA NA TINAITAI                                                                    Is 42, 1-4. 6-7</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSaina:</p>
<p>I sitbentek-ku ni Hu susteteni,</p>
<p>i inatyek-ku ni giya guiya nai mumamaguf Yu’,</p>
<p>Gi hilo’-ña nai Hu po’lu i espiritu-hu;</p>
<p>guiya chumuchuli’ i tininas para i nasion siha,</p>
<p>Ti umå’agang huyung, ti ume’essalao,</p>
<p>ti ha na’mahuhunguk i bos-ña gi katsåda.</p>
<p>I malåssas na pi’åo ti para u yamak,</p>
<p>ya i mañiñila’ na metcha ti para u punu’,</p>
<p>Asta ki ha istapblesi i tininas gi tanu’;</p>
<p>i kantun tåsi siha u manangga i finana’gueñ-ña.</p>
<p>Guåhu, iSaina, esta Hu ågang håo para i tininas ni manggånna,</p>
<p>esta Hu go’ti i kannai-mu;</p>
<p>Hu fotma håo, ya Hu po’lu håo</p>
<p>kumu kuntråtan i taotåo,</p>
<p>un kåndit para i nasion siha,</p>
<p>Para un baba i matan i mambåtchit,</p>
<p>para un na’fanhuyung i prisuneru siha ginin i kalabosu,</p>
<p>ya ginin i papa’ såtgi, atyu siha ni manggaigi gi hinemhum.</p>
<p>I finu’ i Saina.</p>
<p>INEPPIN I SÅTMU                                                               Ps 29, 1-2. 3-4. 3. 9-10</p>
<p>R.  I SAINA U BENDISI I TAOTÅO-ÑA SIHA NI PÅS.</p>
<p>Nå’i iSaina, hamyu ni manlinangitan,</p>
<p>nå’i iSainani gloria yan minetgut;</p>
<p>Nå’i iSainani gloria ni diretchon-ña i na’an Yu’us.</p>
<p>Adora iSainagi santus na magagu-ña!</p>
<p>INEPPI…..</p>
<p>﻿</p>
<p>﻿﻿﻿I bos iSainagaigi gi hilu’ i tasi siha;</p>
<p>iSainagaigi gi hilu’ i taichi’ na tåsi siha.</p>
<p>Minina’siña i bos iSaina;</p>
<p>må’gas i bos iSaina.</p>
<p>INEPPI…..</p>
<p>Huhulu i glorian Yu’us,</p>
<p>Todu i manggaigi gi palåsyu ilik-ñiha, “Gloria!”</p>
<p>Matå’chung iSainagi hilu’ i dilubiu!</p>
<p>Manggubetna iSainakumu rai para todu i tiempu!</p>
<p>INEPPI…..</p>
<p>SIGUNDU NA TINAITAI                                                                             Acts 10, 34-38</p>
<p>Un tinaitai ginin i Bidan i Manapostulis</p>
<p>Ha tutuhun kumuentusi siha si Pedro i MamPagånu ni esti siha na palåbras: “På’gu ha’ hu tututuhun kumumprendi na magåhit na tåya’ si Yu’us Ha fabureresi ni unu.  Inlugåt di ennåo, si Yu’us Ha aksesepta maseha håyi na nasion tåotåo ni ma’å’ñåo nu Guiya yan måolik bidåda-ña. Estigui’ i minsåhi ni Ha nå’i i famagu’un Israhet, i Maolik na Nutisian pås ni mapruklåma ginin as Jesukristo ni Sainan todus.  Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya.”</p>
<p>I finu’ i Saina.</p>
<p>C</p>
<p>IBANGHELIU                                                                                   Lk 3, 15-16. 21-22</p>
<p>ÅLELUIA</p>
<p>R.  Åleluia.    MABABA I LANGIT YAN MAHUNGUK I BOS I TATA:</p>
<p>GUIYA ESTI I HU GOFLI’I’ NA LAHI-HU, EKKUNGUK GUI’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>I taotåo siha mana’afaisin, manmamanman gi kurason-ñiha na siña ha’ na si Juan guiya i Misihas.  Manineppi siha todu as Juan anai ilek-ña, “Hu takpåpangi hamyu ni hanum, låo guaha para u fåttu ni metgotña ki guahu.  Guåhu ti diknu yu’ para bai hu pula’ i geddin i sandaliås-ña. Guiya en fantinakpångi ni Espiritu Såntu yan i guafi.</p>
<p>Anai munhåyan manmatakpångi i taotåo siha, ya iståba na manånayuyut si Jesus dispues di matakpångi Gui’ lokkui’, mababa i langit ya tumunuk påpa’ i Espiritu Såntu ya tumohgi gi hilo’-ña gi fotman un paluma.  Ya mahunguk un bos ginin i langit ilelek-ña, “Hågu i Hu gofli’i’ na Lahi-hu.  Hågu muna’mamaguf Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>EPIFANIA</h1>
        <p><strong>Date:</strong> January 1, 2022<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania-5/<p>
        <p>FINENE’NA NA TINAITAI Is 60, 1-6</p>
<p>Un tinaitai ginin i Lepblun i Prufeta as Isaias</p>
<p>Kahulu’ gi mina’lak-mu, O Hirusalen!  Måttu esta i ininå-mu,</p>
<p>i glorian iSainamani’ina giya hågu.</p>
<p>Atan sa’ i hinemhum ha tåmpi i tanu’</p>
<p>ya potput na mapagåhis tumåmpi i taotåo siha;</p>
<p>Låo giya hågu na mani’ina iSaina,</p>
<p>ya gi hilo’-mu na a’annuk i gloriå-ña.</p>
<p>I nasion siha u fanmamokkat gi ininå-mu</p>
<p>ya i manrai siha gi lamlam na mina’lak-mu.</p>
<p>Håtsa hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu giya hågu:</p>
<p>I lalåhin-miyu manmåttu ginin i chagu’,</p>
<p>ya i hagan-miyu gi kannai i imfitmeran-ñiha.</p>
<p>Pues en fanmaguf gi lini’i’-miyu</p>
<p>ya i kurason-miyu u fambongbung yan u fansen maguf,</p>
<p>Sa’ i guinahan i tasi u mabasiha gi me’nan-miyu,</p>
<p>ya i rikesan i nasion siha u machuli’ guatu giya hamyu.</p>
<p>I mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian yan Ephah;</p>
<p>Todu ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN I SÅTMU Ps 72, 1-2. 7-8. 10-11.12-13</p>
<p>R.  (11)  ASAINA, UN MA’ADORA NI TODU I NASION SIHA GI TANU’.</p>
<p>O Yu’us, fanå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosa ki u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U måmta’ i rikesa gi tiempon-ña,</p>
<p>meggai na rikesa, asta ki ti u fanina i pilan.</p>
<p>U fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’ Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI Eph 3, 2-3a. 5-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na esta en hinguk na si Yu’us gi grasiå-ña Ha nå’i yu’ ni esti na cho’chu’ para bai hu cho’gui para i minaolik-miyu.  Ha baba si Yu’us i sikretu na planu-ña ya Ha na’tungu’ yu’.</p>
<p>Gi manmaloffan siha na tiempu ti manmasangåni i taotåo siha put esti na sikretu, låo på’gu si Yu’us Ha na’matungu’ esti gi manapostulis yan gi mamprufeta ginin i Espiritu.  I sikretu, era, na ginin i ibangheliu na manggái patti i MamPagånu yan i ManHudihos; gi bendision Yu’us; manmembru siha gi etmismu tataotåo yan mañåsåonåo siha gi prumesa ni Ha fa’tinas si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU Mt 2, 1-12</p>
<p>ÅLELUIA    Mt 2, 2</p>
<p>R.  Åleluia.  IN LI’I’ NA DOKKU’ I PUTI’ON-ÑA GI SANHAYA,</p>
<p>ENNÅO NA MANMÅTTU HAM PARA IN ADORA GUI’.</p>
<p>R.  Åleluia.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Mafañågu si Jesus giya Bilen, un songsung giya Hudeha, guihi na tiempu anai iståba rai si Hirodes.  Ti åpmam na tiempu dispues manmåttu giya Hirusalen lalåhi siha ginin i sanhaya ni umistutudia i kinalamtin i puti’un ya manmamaisin: “Månu nai gaigi i nuebu na finañågu na rai i ManHudihos?   In li’i’ na dokku’ i puti’on-ña gi sanhaya ennåo na manmåttu ham para in adora Gui’.” Nina’atburutåo si Rai Hirodes yan todu siha i taotåo Hirusalen anai mahunguk esti. Ha na’fandañña’ todu i manmå’gas mamåli’ yan i ma’estrun i Lai ya ha faisin siha, “Månu nai para u mafañågu i Misihas?”</p>
<p>Manmanoppi, “Iya Bilen na songsung, giya Hudeha. Estigui’ tinige’-ña i prufeta:</p>
<p>‘Hågu Bilen, ni gaigi gi tanu’ Huda,</p>
<p>Ti hågu mås takpapa’ gi entri i siudå siha giya Huda;</p>
<p>sa’ ginin hagu nai u fåttu un må’gas</p>
<p>ni para u dinirihi i taotåo-hu ManIsrailitas.’ “</p>
<p>Pues ha ågang si Hirodes i bisita siha ni mangginin sanhaya ya manhunta sikretu ya ginin esti na ha tungu’ i fetcha anai umannuk i puti’un. Dispues ha na’fanhånåo siha para Bilen ya ha ingkåtga siha nu esti: “Fanhånåo ya en gef ispiha i patgun, ya yanggin en sedda’ na’tungu’ yu’, ya guåhu lokkui’ bai hu hånåo ya bai hu adora Gui’.”  Pues manmå’pus, ya mientras manhåhanåo siha mali’i’ i puti’un, i mismu na puti’un ni mali’i’ gi sanhaya ya mamfine’nanaigui siha ya anai måttu gi hilu’ atyu na lugåt anai iståba i patgun, pumåra. Nina’fan sen maguf siha anai mali’i’ i puti’un!  Manhålum siha gi gima’ ya anai mali’i’ i patgun yan si Maria i nanå-ña, mandimu siha påpa’ ya ma’adora Gui’.  Pues mababa i balutan-ñiha ya manå’i i patgun rigålun: oru, insensiu yan påopåo, ni mafa’nana’an mira.  Mansinangåni siha as Yu’us gi guinifin-ñiha na cha’-ñiha fanata’lu tåtti as Hirodes; pues matulaika i chalan-ñiha tåtti para i tanu’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>SULEMNIN SÅNTA MARIA, I NANAN YU’US</h1>
        <p><strong>Date:</strong> December 31, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sulemnin-santa-maria-i-nanan-yuus-3/<p>
        <p>FINENE’NA NA TINAITAI Nm 6, 22-27</p>
<p>Un tinaitai ginin i Lepblun Numiru</p>
<p>Ilek-ña iSainaas Moises:  “Kuentusi si Aaron yan i lalahi-ña ya un sangåni siha: Taiguini bendisin-miyu ni ManIsrailitas.  Sangåni siha:</p>
<p>ISainaen fambinendisi yan en fampinilan!</p>
<p>ISainau fanina i matå-ña giya hamyu ya u gai ma’asi’ nu hamyu!</p>
<p>ISainau yo’asi’ fanatan-ña nu hamyu ya en fannina’i pås!</p>
<p>Pues para taiguini ma’agång-ña i na’ån-hu gi hilu’ i ManIsrailitas ya bai Hu bendisi siha.”</p>
<p>I finu’ i Saina.</p>
<p>INEPPIN I SÅTMU Ps 67, 2-3. 5. 6. 8</p>
<p>R.  SI YU’US U BENDISI HIT GI MINA’ASE’-ÑA.</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI Gal 4, 4-7</p>
<p>Un tinaitai ginin i Kattan San Pablo para i taotåo Galasia</p>
<p>Hafañelus:</p>
<p>Anai måttu i ma’apunta na tiempu, Ha na’hånåo si Yu’us i Lahi-ña mismu. Måttu Gui’ kumu lahin un palåo’an yan lumå’la’ Gui’ gi papa’ i Lai i ManHudihos, put i para u na’fanlibri atyu siha i maniståba gi papa’ i Lai, kosa ki siña hit manhuyung famagu’un Yu’us.  Put i para u na’li’i’ na famagu’on-ña hamyu, Ha na’hånåo si Yu’us i Espiritun i Lahi-ña hålum gi kurason-ta, atyu na Espiritu i umå’agang, “Åbba, Tåta.” Put ennåo na esta ti isklåbu, låo patgon-ña håo. Ya put i patgon-ña håo, siempri Ha nå’i si Yu’us i famagu’on-ña todu ni guinaha-ña.</p>
<p>I finu’ i Saina.</p>
<p>IBANGHELIU Lk 2, 16-21</p>
<p>ÅLELUIA. Heb 1, 1-2</p>
<p>R.  Åleluia.  GI MANMALOFFAN SIHA NA TIEMPU HA KUENTUSI</p>
<p>SI YU’US I MAÑAINA-TA GININ I MAMPRUFETA;</p>
<p>PÅ’GU KUMUENTUS GUI’ GININ I LAHI-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’; anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña. I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha. Anai måttu i mina’otchu na ha’åni anai para u macho’gui i setkumsisiu gi patgun, manå’i na’ån-ña as Jesus, i na’an ni nina’i Gui ni anghit åntis di u mama’potgi’ñaihun gi tiyan nanå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>SAGRÅDA FAMILIA</h1>
        <p><strong>Date:</strong> December 25, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sagrada-familia-5/<p>
        <p>FINENE’NA NA TINAITAI Sir 3, 2-6. 12-14</p>
<p>Un tinaitai ginin iLepblunSirach</p>
<p>Si Yu’us Ha na’ma’onra i tata entri i famagu’on-ña;</p>
<p>Ha aprueba i åoturidåt i nana gi entri i lalahi-ña siha.</p>
<p>Guiya ni umonra si tatå-ña ha apåsi i isåo-ña siha;</p>
<p>mamomo’lu guinahan riku guiya ni umo’onra si nanå-ña.</p>
<p>Guiya ni umonra si tatå-ña u nina’maguf ni famagu’un</p>
<p>ya yanggin manåyuyut siempri ma’ekkunguk.</p>
<p>Guiya ni umonra si tatå-ña u anåkku’ ha’ani-ña;</p>
<p>guiya ni muna’mamaguf si nanå-ña ha o’osgi si Yu’us.</p>
<p>Lahi-hu, fa’måolik si tatå-mu gi inamko’-ña;</p>
<p>mientras ha’ gagaigi mungnga mana’piniti.</p>
<p>Maseha esta ti manunungu’, na’gai kunsiderasion håo nu guiya;</p>
<p>mungnga madispresia gui’ gi brinabu-mu.</p>
<p>Sa’ i minesngun kontra i tata ti siña mamaleffanñaihun,</p>
<p>sa’ sumetbi kumu un inifresi para isao—ya u fanhåli’ åpmam.</p>
<p>I finu’ i Saina.</p>
<p>INEPPIN I SÅTMU Ps 128, 1-2. 3. 4-5</p>
<p>R.  MANMAGUF ATYU SIHA I MANMA’ÅÑÅO NI SAINA,</p>
<p>YAN MANMAMOMOKKAT GI CHALÅN-ÑA SIHA.</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ubas</p>
<p>gi uriyan i lamasa-mu.</p>
<p>INEPPI….</p>
<p>.</p>
<p>Atan ha’, sa’ taiguini u fanmabendisi</p>
<p>i lalåhi ni manma’å’ñåo niSaina.</p>
<p>Puedi iSainaun binendisi ginin Sion,</p>
<p>todu i ha’ånin i lina’lå’-mu</p>
<p>kosa ki un såonåo gi minaguf Hirusalen.</p>
<p>INEPPI…..</p>
<p>SIGUNDU NA TINAITAI  Col 3, 12-21</p>
<p>Un tinaitai ginin iKattan San Pablopara i taotåo ‘Colossae’</p>
<p>Hafañe’lus:</p>
<p>Hamyu i taotåo Yu’us; mangginefli’i’ hamyu ya esta Ha atyik hamyu para iyon-ña. Pues put ennåo na debidi en fanminagågu ni mina’åsi’, i kariñu, hinimitdi, suåbi yan pinasensia. Fanasungun unu yan ottru yan fana’asi’i yanggin guaha umugung kontra ottru. Debidi en fana’asi’i unu yan ottru taimanu ha’ na esta maninasi’i hamyu ni Saina. Na’yiyi ni ginefli’i’ esti siha, sa’ i ginefli’i’ muna’fandadañña’ todu gi prifektu na dinañña’. I pås ni måfattu ginin i Kristo en fangginiha gi disision ni en fa’titinas; sa’ put esti na pås na maninagang hamyu as Yu’us para en fandañña’ kumu un tataotåo. Yan fanmannå’i agradesimentu. Debidi u gaigi gi kurason-miyu i minsåhin i Kristo yan todu i rikeså-ña. Fanáfana’gui unu yan ottru yan todu i tinemtum. Fangånta såtmu, himnu, yan mansagrådu na kånta; kantåyi si Yu’us kantan agradesimentu gi kurason-miyu. Put ennåo na maseha håfa i en che’gui pat en sangan, debidi en che’gui gi na’an i Saina as Jesus, mientras manmannåna’i hamyu gråsia ginin i Kristo para si Yu’us Tåta.</p>
<p>Famalåo’an, pe’lu hamyu gi papa’ i ginibetnan i asaguan-miyu, sa’ ennagui’ upbligasion-miyu gi Saina. Lalåhi, guaiya i asaguan-miyu yan cha’-miyu fantataklalu’ kontra siha. Famagu’un, upbligasion-miyu gi Saina para en esgi i mañainan-miyu todu i tiempu, sa’ esti muna’mamaguf si Yu’us.  Mañaina, cha’-miyu istototba i famagu’un-miyu, sa’ siempri malingu ånimun-ñiha.</p>
<p>I finu’ i Saina.</p>
<p>IBANGHELIU       Lk 2, 41-52</p>
<p>ÅLELUIA   Col 3, 15. 16</p>
<p>R. Åleluia.   PUEDI I PÅS I KRISTO U FANGGUBETNA GI KURASON-MIYU</p>
<p>YAN I KABÅLIS NA MENSAHI-ÑA</p>
<p>U LÅ’LA’ GI SANHALUM-MIYU.</p>
<p>R. Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Manhåhanåo i mañainan Jesus para Hirusalen para i giput i Påsgua.  Anai dossi åñus sakkån-ña i patgun manhånåo ta’lu para i giput kumu machocho’gui.  Anai makpu’ i giput manhånåo siha tåtti para i gima’-ñiha låo i patgun as Jesus sumåga ha’ giya Hirusalen.  Låo ti matungu’ ni mañaina-ña; hinassun-ñiha na såsaonåo ha’ Gui’ gi tropån tåotåo, låo dispues di un diha na karera ma tutuhun ma ispiha Gui’ entri i mamparentis yan manátungu’. Anai ti ma sodda’ Gui’ mana’lu tåtti giya Hirusalen. Gi mina’tres dihas masodda’ Gui’ gi Templu matåtachung yan i ma’estrun i ManHudihos, Ha e’ekunguk yan Ha fafaisin siha kuestion. Todu i humunguk Gui’ nina’fanmanman ni minalate’-ña yan i manomtum na inippen-ña. Nina’fanmanman i mañaina-ña anai mali’i’ Gui’, ya ilek-ña si nanå-ña nu Guiya, “Ihu, håfa na Un cho’gui esti nu hami?  Gof chathinassu ham yan si tatå-mu ni in kekesedda’ Håo.” Låo ilek-ña nu siha, “Håfa na en aliligåo Yu’?  Ti en tingu’ ada na debidi bai Hu gaigi gi gima’ Tatå-hu?”  Låo ti ma kumprendi håfa mansinangåni siha. Pues manhånåo siha tåtti yan si Jesus para Nasaret, ya umosgun Gui’ para siha.  Si nanå-ña ha po’lu todu esti siha na sinisedi gi kurason-ña.  Si Jesus dumångkulu yan mumalåti’, ya mås guinaiya Gui’ as Yu’us yan i taotåo siha.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISA DURÅNTI I HA’ÅNI</h1>
        <p><strong>Date:</strong> December 23, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misa-duranti-i-haani-3/<p>
        <p>FINENE’NA NA TINAITAI Is 52, 7-10</p>
<p>Un tinaitai ginin iLepblun i Prufetaas Isaias</p>
<p>I na buninitu gi hilu’ i eksu’ siha i adding atyu</p>
<p>siha i chumuchuli’ manmåolik na nutisia siha,</p>
<p>Mananununsia pås, mañuñuli’ måolik na nutisia,</p>
<p>mananununsia satbasion, ya ha sangångani iya Sion,</p>
<p>“Rai i Yi’os-mu!”</p>
<p>Ekkunguk!  I guatdian-miyu siha manessalåo,</p>
<p>todu mane’essalåo gi minaguf-ñiha,</p>
<p>Sa’ mali’i’ direktamenti, gi me’nan i matan-ñiha,</p>
<p>iSainani humahåtsa ta’lu iya Sion.</p>
<p>Fangånta kumu un bos hamyu,</p>
<p>ni manmayulang Hirusalen.</p>
<p>Sa’ iSainaHa kunsuesuela i taotåo-ña,</p>
<p>Ha na’lilibri iya Hirusalen.</p>
<p>ISainaHa na’kesnuda i santus na kannai-ña</p>
<p>gi me’nan todu i nasion siha;</p>
<p>Todu i puntan i tanu’ siha u mali’i’</p>
<p>i satbasion i Yi’os-ta.</p>
<p>I finu’ i Saina.</p>
<p>INEPPIN I SÅTMU  Ps 98, 1. 2-3. 3-4. 5-6</p>
<p>R.    TODU I PUNTAN TÅNU’ SIHA ESTA MALI’I’ I SASATBA NA NINA’SIÑAN YU’US.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kodu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha Ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>Fangånta tinina para iSainanu i håtpa,</p>
<p>nu i håtpa yan mambunitu na són.</p>
<p>I trumpeta yan i sunidun i kilu’,</p>
<p>fanessalåo kun minaguf gi me’nan i Rai, iSaina.</p>
<p>INEPPI…..</p>
<p>SIGUNDU NA TINAITAI Heb 1, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Gi manmaloffan na tiempu meggai na biåhi na Ha kuentusi si Yu’us i mañaina-ta gi difirentis manera ginin i mamprufeta, låo guini gi uttimu siha na ha’åni Ha kuentusi hit ginin i Lahi-ña. Put Guiya na Ha na’huyung si Yu’us i tanu’, Guiya inatyik as Yu’us para u iyon-ña todu i kosas gi uttimu.  Guiya i ispehus anai a’annuk i mina’lak i glorian Yu’us yan Guiya ni mås ni menus i imåhin Yu’us, ni sumusteteni i tanu’ ni fuetsån-ña. Dispues di Ha gånna i ma’asi’in i isao i taotåo siha, matå’chung Gui’ gi langit gi agapa’ na båndan Yu’us, i Mås Takkilu’ na Fuetsa.</p>
<p>Mana’takkilo’ña i Lahi-ña ki i manånghit, taimanu ha’ i na’an ni nina’i Gui’ as Yu’us na takkilo’ña ki i na’an i manånghit siha.</p>
<p>Tåya’ si Yu’us nai Ha sangåni i mananghet-ña,</p>
<p>“Hågu i lahi-hu;</p>
<p>på’gu na ha’åni nai Guåhu tatå-mu.”</p>
<p>Ni tåya’ nai si Yu’us Ha sangåni ni unu gi manånghit,</p>
<p>“Guåhu para tatå-ña,</p>
<p>ya guiya para lahi-hu.”</p>
<p>Låo anai para u na’hånåo si Yu’us i primirisa na Lahi-ña para i tanu’, ilek-ña,</p>
<p>“Todu i manånghit Yu’us debidi Un ma’adora.”</p>
<p>I finu’ i Saina.</p>
<p>IBANGHELIU Jn 1, 1-18</p>
<p>ÅLELUIA</p>
<p>R.  Åleluia.  UN SINANTUSAN NA HA’ÅNI MÅTTU GIYA HITA.</p>
<p>FANMAMAILA’ NASION SIHA YA EN ADORA I SAINA.</p>
<p>PÅ’GU NA HA’ÅNI UN DÅNGKULU NA ININA MÅTTU GI TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi tutuhun iståba i Finihu’;</p>
<p>i Finihu’ iståba yan si Yu’us,</p>
<p>i Finihu’ si Yu’us.</p>
<p>Iståba Gui’ gi as Yu’us gi tutuhun.</p>
<p>Ginin Guiya na manmafa’tinas todu i kosas siha,</p>
<p>ya sin Guiya tåya’ mana’huyung.</p>
<p>Maseha håfa ni mafa’tinas giya Guiya, mañodda’ lina’la’,</p>
<p>lina’la’ para kåndit i taotåo siha.</p>
<p>Mani’ina i kandit gi halum homhum,</p>
<p>ya ti hinilat ni esti na klåsin hinemhum.</p>
<p>Iståba un tåotåo ni nina’hånåo as Yu’us ya i na’ån-ña si Juan,måttu kumu tistigu</p>
<p>para u tistiguyi i inina, kosa ki ginin guiya todu i taotåo siha u fanmanhonggi låo</p>
<p>hokkuk ha’ ni para u tistiguyi i inina, sa’ ti guiya mismu i inina.</p>
<p>I magåhit na inina ni numåna’i kåndit todu i taotåo siha para u fåttu gi tanu’.</p>
<p>Iståba Gui’ gi tanu’,</p>
<p>ya ginin Guiya na mafa’tinas i tanu’,</p>
<p>låo i tanu’ ti ha tungu’ håyi Gui’.</p>
<p>Måttu Gui’ gi taotåo-ña låo ti marisibi Gui’.</p>
<p>Atyu siha i umaksepta Gui’;  Ha nå’i siha pudet para u famfamagu’un Yu’us. Estigui’</p>
<p>atyu siha i manmanhonggi gi na’ån-ña ni ti manmafañågu ginin i haga’,pat sino ginin</p>
<p>i minalagu’ i sensin, pat ginin i minalagu’ tåotåo, sino ki ginin i minalagu’ Yu’us.</p>
<p>I Finihu’ mama’tåotåo</p>
<p>ya sumåga gi entalo’-ta,</p>
<p>ya ta li’i’ i gloriå-ña:</p>
<p>i glorian i uniku na Lahin i Tata,</p>
<p>misin gråsia yan minagåhit.</p>
<p>Tumistigu si Juan put Guiya anai ha pruklåma, “Put Guiya esti atyu i hu sångan,</p>
<p>‘Atyu i para u fåttu dispues di guåhu takkilo’ña ki guahu, sa’ mo’na Gui’ ki guahu.’ “</p>
<p>Ginin i minisen-ña todu hit manggái patti, guinaiya tinattitiyi gi hilu’ ottru guinaiya.</p>
<p>Maseha ginin as Moises mågi i lai na rigålu, ginin as Jesukristo i mesngun na guinaiya.</p>
<p>Tåya’ lumi’i’ si Yu’us.  Si Yu’us Lahi-ña, ni sumåsaga gi fi’un i Tata, muna’matungu’ Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>PÅSGUAN NOCHE BUENA MISAN GÅYU</h1>
        <p><strong>Date:</strong> December 23, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasguan-noche-buena-misan-gayu-3/<p>
        <p>FINENE’NA NA TINAITAI  Is 9, 1-6</p>
<p>Un tinaitai ginin i Lepblun i Prufeta as Isaias</p>
<p>I taotåo siha ni ginin manmamomokkat gi hinemhum</p>
<p>esta mali’i’ un dångkulu na inina;</p>
<p>Gi hilu’ atyu siha ni mañåsaga gi tanu’ hinemhum</p>
<p>esta manina påpa’ un kåndit.</p>
<p>Un chuli’i guatu giya siha abundånsia na minaguf</p>
<p>yan dångkulu na alegria,</p>
<p>Sa’ manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin mana’apatti</p>
<p>ni sinakkin-ñiha.</p>
<p>Sa’ i yigu ni humohoññu’ siha,</p>
<p>i tekpung gi apagan-ñiha,</p>
<p>Yan i bastun i ma’gas-ñiha</p>
<p>esta munhåyan un yamak, taiguihi gi ha’ånin Midian.</p>
<p>Sa’ todu sapåtus ni mamokkat gi gera,</p>
<p>todu chinina ni masupuk gi haga’,</p>
<p>umasonggi kumu håyu para u fañila’.</p>
<p>Sa’ mafañågu un påtgun para hita, un påtgun låhi manmanå’i hit;</p>
<p>gi apagå-ña nai gaigi i rainon-ña.</p>
<p>Mafa’na’an Gui’ Na’manman na Kunsehu, Yu’us Minatatnga,</p>
<p>Tatan Taihinekkuk, Prinsipin Pås.</p>
<p>I rainoñ-ña sumen dångkulu</p>
<p>ya u trangkilu para todu i tiempu,</p>
<p>Ginin i tronun David, yan gi hilu’ i rainon-ña,</p>
<p>ni ha na’fifitmi yan ha susteteni</p>
<p>Nu i sintensia yan tininas</p>
<p>parehu ha’ på’gu yan para todu i tiempu.</p>
<p>I ånimun iSainanMineggai siempri u cho’gui esti!</p>
<p>I finu’ i Saina.</p>
<p>INEPPIN I SÅTMU Ps 96,  1-2. 2-3. 11-12.13</p>
<p>R.  (Lk 2:11)  PÅ’GU NA HA’ÅNI MAFAÑÅGU I SATBADOT-TA,</p>
<p>I KRISTO I SAINA.</p>
<p>Kantåyi iSainanuebu na kånta;</p>
<p>kantåyi iSaina, todu hamyu gi tanu’.</p>
<p>Kantåyi iSaina; bendisi i na’ån-ña;</p>
<p>INEPPI…..</p>
<p>Anunsia i satbasion-ña kada diha.</p>
<p>Sångan i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>U maguf i langit yan i tanu’ lokkui’;</p>
<p>i tasi yan todu i mañåsaga guennao u fanessalåo;</p>
<p>i tanu’ ni yånu u maguf yan todu i manggaigi guennao.</p>
<p>Puedi todu i trongkun håyu siha gi halum tånu’ u fanmaguf.</p>
<p>INEPPI…..</p>
<p>Gi me’nan iSainasa’ mamamaila’ Gui’,</p>
<p>mamamaila’ Gui’ para u gubetna i tanu’,</p>
<p>Para u gubetna i tanu’ kun hustisia</p>
<p>yan u fiet ni taotåo siha.</p>
<p>INEPPI…..</p>
<p>SIGUNDU NA TINAITAI  Ti 2, 11-14</p>
<p>Un tinaitai ginin i Kattan San Pablo para si Tito</p>
<p>Mangginefli’e’-hu:</p>
<p>Esta si Yu’us Ha na’matungu’ i grasiå-ña para i satbasion todu i taotåo siha. Esti na gråsia ha fa’nåna’gui hit para ta po’lunñaihun gi un bånda todu i ti yini’usan na lina’la’ yan minaguf tånu’, ya para ta suhetan maisa i lina’lå’-ta, para ta na’fanunas hit, yan para u yini’usan lina’lå’-ta guini na tånu’, mientras ta nanangga i matuna na Ha’åni ni ta angongokku na para u fåttu, yanggin umannuk i glorian i takkilu’ na Yu’os-ta yan Satbadot as Jesukristo. Ha nå’in maisa Gui’ put hita put i para u riskåta hit ginin todu i tailayi put i para u na’fanggåsgas hit na tåotågui ni iyon-ña ha’ na maisa ya manånsias para ta cho’gui i maolik.</p>
<p>I finu’ i Saina.</p>
<p>IBANGHELIU Lk 2. 1-14</p>
<p>ÅLELUIA    Lk 2. 10-11</p>
<p>R.  Åleluia.  UN DÅNGKULU YAN NA’MAGUF NA NUTISIA, NI PARA</p>
<p>U NINA’MAGUF TODU I TAOTÅO SIHA.</p>
<p>PÅ’GU MISMU NA PUENGI MAFAÑÅGU I SAINA AS</p>
<p>JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Atyu na tiempu manotdin i Emperadot as Agusto na todu i siudadånun i rainon-ña u fanmarihistra para i sensus. Anai macho’gui esti i fine’na na sensus, si Quirinius guiya iståba gubetnun Syria. Put ennåo na kadakuåt humånåo para i sengsong-ña para u marihistra. Humånåo si Jose desdi i sengsung Nasaret, giya Galileha, asta Hudeha, asta i sengsung ni mafa’nana’an Bilen, anai mafañågu i Rai as David. Må’pus si Jose guatu guennåo sa’ rasan David gui’. Må’pus para u marihistra i dos, si Jose yan si Maria.  Si Maria era esta maprumeti na para asaguå-ña. Esta si Maria mapotgi’ guennåo na tiempu, ya anai iståba i dos giya Bilen, måttu i tiempu anai para u fañågu. Mañågu gui’ ni primirisa na låhi, ya mabalutan ni magågu, ya mana’åssun gi sagan nengkannu’ gå’ga’. Tåya’ guennåo guma’ nai siña mañåga siha.</p>
<p>Maniståba gi uriyan ennåo na lugåt unus kuåntus pastoris, ni mapupulan i ga’-ñiha kinilu, ya yanggin puengi manmaigu’ e’ennåo ha’ gi sanhiyung. Mamfinattoigui siha ni un ånghit i Saina, ya i mina’lak i Saina mambinalutan siha. Nina’fansen luhan siha, låo mansinangåni ni anghit, “Cha’-miyu fanma’å’a’ñåo! Sa’ hu chulili’i hamyu un Måolik na Nutisia, ni para u nina’fanmaguf todu i taotåo siha. På’gu mismu na ha’åni gi sengsung David mafañågu i Nana’librin-miyu–i Kristo i Saina. Estigui’ para prueban-miyu: Siempri en sedda’ un neni ni mabalulutan ya umå’assun gi sågan nengkannu’ gå’ga’.” Ya gotpi manunuk låhyan na manånghit i langit mañisiha yan i anghit matutuna si Yu’us ni kantan-ñiha:</p>
<p>“U matuna si Yu’us gi yahululu’ gi langit,</p>
<p>yan pås gi tanu’ gi atyu siha anai gaigi si Yu’us i minagof-ña!”</p>
<p>I Ibangheliun i Saina.</p>

        </section>
        <hr>
        
        <section>
        <h1>MISAN CHATANMAK</h1>
        <p><strong>Date:</strong> December 23, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misan-chatanmak-3/<p>
        <p>FINENE’NA NA TINAITAI Is 62, 11-12</p>
<p>Un tinaitai ginin i Lepblun i Prufeta as Isaias</p>
<p>Atan ha’ sa’ iSainaHa pruklåma</p>
<p>asta i puntan i tanu’;</p>
<p>Sangåni i hagan Sion,</p>
<p>mamamaila’ i Satbadot-mu!</p>
<p>Ha chuchuli’ i premiu,</p>
<p>I premiu ni gaigi gi me’nå-ña.</p>
<p>U fanma’ågang mansinantusan na tåotåo,</p>
<p>i mana’fanlibri niSaina,</p>
<p>ya hågu un mafa’na’an “Sessu Mambisita,”</p>
<p>un siudå ni ti madidingu.</p>
<p>I finu’ i Saina.</p>
<p>INEPPIN I SÅTMU Ps 97, 1. 6. 11-12</p>
<p>R.  UN KÅNDIT U INA HIT PÅ’GU NA HA’ÅNI:  MAFAÑÅGU I SAINA PARA HITA.</p>
<p>ISainarai Gui’; sotta ya u maguf i tanu’;</p>
<p>sotta ya u fanmaguf i isla siha.</p>
<p>I langit Ha pruklåma i hustisian Yu’us;</p>
<p>ya todu i taotåo siha mali’i’ i gloriå-ña.</p>
<p>INEPPI…..</p>
<p>Mañila’ i kandit para i manunas;</p>
<p>yan minaguf para i gasgas na kurason.</p>
<p>Fanmaguf giSaina, hamyu ni manunas,</p>
<p>yan tuna i santus na na’ån-ña.</p>
<p>INEPPI…..</p>
<p>SIGUNDU NA TINAITAI Ti 3. 4-7</p>
<p>Un tinaitai ginin i Kattan San Pablo para si Tito</p>
<p>Mangginifli’e’-hu:</p>
<p>Dispues di manmafa’nu’i hit ni mina’åsi’ yan ginefli’i’ Yu’us i Satbadot-ta, Guiya muna’fanlibri hit.  Åhi’ ti put i guaha måolik che’cho’-ta, låo ginin i mina’ase’-ña ha’ na Ha na’fanlibri hit, ginin i Espiritu Såntu, ni numå’i hit nuebu na finañågu yan nuebu na lina’la’ anai Ha fa’gåsi hit.  Si Yu’us Ha chudå’i hit misin ni Espiritu Såntu ginin as Jesukristo i Satbadot-ta,  kosa ki ginin i grasiå-ña siña hit mana’fanunas yan Yu’us ya ta fanhålum gi taihinekkuk na lina’la’ ni ta nanangga.</p>
<p>I finu’ i Saina.</p>
<p>IBANGHELIU Lk 2, 15-20</p>
<p>ÅLELUIA    Lk 2, 14</p>
<p>R.  Åleluia.   UMATUNA SI YU’US GIYA HULULU’ GI LANGIT,</p>
<p>PÅS PARA TODU SIHA I TAOTÅO TÅNU’ ANAI</p>
<p>HA SOSODDA’ SI YU’US I MINAGOF-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Anai mandiningu siha ni manånghit ya manhånåo guatu gi langit, ilik-ñiha i pastoris</p>
<p>entri siha, “Nihi ta fanmalak Bilen ya ta li’i’ håfa masusedi ni Ha sangåni hit i Saina.”</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’.  Anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña.  I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha.</p>
<p>I Ibangheliun i Saina</p>

        </section>
        <hr>
        
        <section>
        <h1>IV DAMENGGUN ADBIENTU</h1>
        <p><strong>Date:</strong> December 16, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-adbientu-4/<p>
        <p>FINENE’NA NA TINAITAI Mi 5, 1-4a</p>
<p>Un tinaitai ginin i Lepblun i Prufeta as Micah</p>
<p>Taiguini ilek-ña iSaina:</p>
<p>Hågu, iya Belen-Ephrathah</p>
<p>mampus dikiki’ para un såonåo gi rasan Hudah,</p>
<p>Ginin hagu nai para u huyung para Guåhu</p>
<p>unu ni para u ma’gåsi iya Israhet;</p>
<p>Guiya ni tutuhon-ña desdi åntis na tiempu,</p>
<p>desdi i antigu na tiempu siha.</p>
<p>Pues put ennåo na i Saina u fansinetta asta atyu na tiempu</p>
<p>anai atyu i para u fañågu u funhåyan mañågu,</p>
<p>Yan i pumalu siha na mañe’lu-ña u mabira siha tåtti</p>
<p>para i famagu’un Israhet.</p>
<p>U tohgi fitmi ya u påstu i ga’-ña siha</p>
<p>ginin i minetgut iSaina,</p>
<p>gi mina’gas i na’an iSaina, i Yi’os-ña;</p>
<p>Ya u fañåga taiguennao,</p>
<p>sa’ pågu nai i mina’gås-ña u fåttu gi puntan tånu’;</p>
<p>guiya para pås gui’.</p>
<p>I finu’ i Saina.</p>
<p>INEPPIN I SÅTMU Ps 80, 2-3. 15-16. 18-19</p>
<p>R.    ASAINA, BIRA HAM GUATU GIYA HÅGU,</p>
<p>NA’LI’I’ HAM NI MATÅ-MU YA IN FANMASÅTBA.</p>
<p>O Pastot Israhet, ékkunguk,</p>
<p>ginin i tronu-mu gi hilu’ i kerubin na’annuk Håo</p>
<p>Yalibåo i fuetsåm-mu,</p>
<p>fåttu ya Un såtba ham.</p>
<p>INEPPI…..</p>
<p>Bira Håo ta’lu,Asainani ihetsitu siha;</p>
<p>talakpapa’ ginin i langit ya Un li’i’;</p>
<p>Atendi esti na tinanum,</p>
<p>yan prutehi håfa tinanom-ña i agapa’-mu,</p>
<p>i lahin i taotåo ni Hågu mismu muna’metgut.</p>
<p>INEPPI…..</p>
<p>Puedi i ayudu-mu u gaigi gi taotåo gi agapa’-mu,</p>
<p>sumisiha yan i lahin i taotåo ni Hågu mismu muna’metgut.</p>
<p>Pues ennåo na ni nungka ta’lu nai in fañuha ginin Hagu;</p>
<p>nå’i ham nuebu na lina’la’, ya bai in agang i na’ån-mu.</p>
<p>INEPPI…..</p>
<p>SIGUNDU NA TINAITAI Heb 10, 5-10</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Put esti na rason na anai esta ha’ para u fåttu i Kristo gi tånu’, ilek-ña as Yu’us:</p>
<p>“Ti sakrifisiu yan inifresi siha malago’-mu</p>
<p>låo un tåtaotåo ni Un pripåra para Guåhu.</p>
<p>Ti nina’maguf Håo ni ga’ga’ siha ni manmasonggi interu gi attat</p>
<p>osino i sakrifisiu ni para u funas i isao siha.</p>
<p>Dispues ilek-ku, ‘Estigui’ Yu’,</p>
<p>para bai Hu cho’gui i pinto’-mu, O Yu’us,</p>
<p>taimanu ha’ na matugi’ put Guåhu gi lepblun i Lai.’ “</p>
<p>Fine’na ilek-ña, “Ti ya-mu yan ni ti nina’mamaguf håo ni sakrifisiu yan inifresi siha patsino i ga’ga’ ni manmasonggi gi hilu’ i attat yan i sakrifisiu siha ni para u funas i isao siha.”  Maseha todu i sakrifisiu manma’ufreresi sigun gi Lai. Dispues ilek-ña, “Estigui’ Yu’, O Yu’us, para bai Hu cho’gui i pinto’-mu. ” Pues ennåo na Ha na’tinahgui si Yu’us todu i sakrifisiu siha ni sakrifisiun i Kristo.  Ya put i Ha cho’gui i Kristo håfa malago’-ña si Yu’us, ennåo na mana’fanggåsgas hit ginin i isao ginin i inifresi ni Ha cho’gui gi tataotåo-ña put una bes.</p>
<p>I finu’ i Saina.</p>
<p>IBANGHELIU Lk 1, 39-45</p>
<p>ÅLELUIA    Lk 1, 38</p>
<p>R.  Åleluia.   GUÅHU I TENTÅGU’ I SAINA:</p>
<p>I MINALAGO’-ÑA U MACHO’GUI GIYA GUÅHU.</p>
<p>R.  Åleluia.</p>
<p>+  Un tinaitai ginin isåntu Ibangheliu siguni tinigi’ San Lucas</p>
<p>Chumaddik si Maria guatu gi sengsung giya Hudeha ni gaigi gi eksu’. Humålum gi gima’ Zechariah ya ilek-ña as Isabel, “Håfa dai che’lu-hu.” Anai hininguk i bos-ña as Isabel manggaloppi i patgun gi halum tiyån-ña.  Inina si Isabel ni Espiritu Såntu ya kumuentus á’gagang, “Matuna håo entri todu i famalåo’an!  Matuna i patgun ni para un fañågu!  Håfa i rason na u fåttu giya guåhu esti na dångkulun onru, na i nanan i Saina-hu u fåttu mågi para u bisita yu’? Gigun hu hunguk i bos-mu, manggaloppi i patgun gi halum tiyån-hu ni minagof-ña.  U matuna håo sa’ un honggi na u makumpli giya hågu i sinangan i Saina.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> December 10, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu-5/<p>
        <p>FINENE’NA NA TINAITAI Zep 3, 14-18</p>
<p>Un tinaitai ginin i Lepblun i Prufeta as Zephaniah</p>
<p>Fanéssalåo gi minaguf, O hagan Sion!</p>
<p>fanmaguf mangånta, O Israhet!</p>
<p>Fanmaguf yan todu i kurason-miyu,</p>
<p>ni hagan Hirusalen!</p>
<p>Esta Ha na’suha iSainai kundenasion kontra hamyu,</p>
<p>Ha bira tåtti i inimigun-miyu;</p>
<p>I Rai Israhet, iSaina, gaigi gi entalu’-miyu,</p>
<p>cha’-miyu fanma’å’añao sa’ tåya’ esta disgråsia para</p>
<p>u fåttu giya hamyu.</p>
<p>Atyu na ha’åni, siempri u masångani iya Hirusalen:</p>
<p>Cha’-mu ma’å’añao, O Sion, cha’-mu diniskunsuesuela!</p>
<p>ISaina, i Yi’us-miyu, gaigi gi entalu’-miyu,</p>
<p>Guiya metgut na nana’libri;</p>
<p>Siempri mumaguf put hamyu,</p>
<p>ya en fanrininueba gi guinaiyan-ña.</p>
<p>Siempri kumånta maguguf put hamyu,</p>
<p>taiguihi i kumåkanta yanggin guput.</p>
<p>I finu’ i Saina.</p>
<p>INEPPIN I SÅTMU Is 12, 2-3. 4. 5-6</p>
<p>R.  FANÉSSALÅO GI MINAGUF:</p>
<p>SA’ GAIGI  GI ENTALU’-MIYU I TAKKILU’ YAN SÅNTUS GIYA ISRAHET.</p>
<p>Hunggan magåhit na si Yu’us satbadot-tu;</p>
<p>gai kumfiånsa yu’ yan ti ma’åñao yu’.</p>
<p>ISainai minetgot-tu yan i binatbarok-ku</p>
<p>ya esta satbadot-tu Gui’.</p>
<p>Gi minaguf siempri manlupuk håo hånum</p>
<p>gi be’bu’ i satbasion.</p>
<p>INEPPI…..</p>
<p>Nå’i gråsia iSaina, sanganñaihun i na’ån-ña;</p>
<p>na’matungu’ gi entalu’ i nasion siha i bidå-ña,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Fangånta tinina para iSainaput i mambunitu siha na fina’tinås-ña;</p>
<p>na’matungu’ esti siha gi todu i tanu’.</p>
<p>Fanéssalåo tinina siha, O siudå giya Sion,</p>
<p>sa’ må’gas i gaigi gi entalu’-miyu</p>
<p>Guiya atyu i Santus giya Israhet!</p>
<p>INEPPI…..</p>
<p>SIGUNDU NA TINAITAI Phil 4, 4-7</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Puedi todu i tiempu en fanmámaguf gi mandañña’-miyu yan i Saina.  Bai hu ripiti ha’ ta’lu: fanmaguf!  Fanu’i i taotåo siha na mangariñosu hamyu.  Ti åpmam måttu i Saina.  Cha’-miyu fanchachathinassu ni put håfa, låo gi todu i tinayuyut-miyu gågåo si Yu’us ni nisisidåt-miyu, todu i tiempu fanmanggågåo ginin i kurason-miyu ni bula agradesimentu.  Ya i pås Yu’us, ni takkilo’ña’ ki i kinimprendin tåotåo, u inadahi i kurason yan i hinassun-miyu ya cha’-ñiha fana’adispatta yan i Kristo Jesus.</p>
<p>I finu’ i Saina.</p>
<p>IBANGHELIU Lk 3, 10-18</p>
<p>ÅLELUIA     Is 61, 1 (cited in Lk 4, 18)</p>
<p>R.  Åleluia.  I ESPIRITUN I SAINA GAIGI GI HILO’-HU;</p>
<p>HA NA’HÅNÅO YU’ PARA BAI HU CHULI’I I MAMOPBLI</p>
<p>NI MAOLIK NA NUTISIA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Mafaisin si Juan ni linahyan tåotåo, “Håfa debidi in che’gui’?”</p>
<p>Gi inippen-ña ilek-ña, “I taotåo ni dos saku-ña u nå’i atyu i taya’.  I taotåo ni guaha na’-ña u cho’gui parehu.” I taotåo kuntribusion lokkui’ manmåttu para u fanmatakpångi, ya ilik-ñiha nu guiya, “Ma’estru håfa para bai in che’gui?” Manineppi siha, “Cha’-miyu kekepbla i taotåo måski i esta ma’apunta na kantidå.” I sindålu siha lokkui’ mafaisin gui’, “Ya hami?” Mansinangåni siha, “Cha’-miyu gutpepeha ni håyi.  Cha’-miyu fanmansiknanani ni mandagi. Na’fanguntentu hamyu ni suetdun-miyu.”</p>
<p>I taotåo siha mana’afaisin, manmamanman gi kurason-ñiha na siña ha’ na si Juan guiya i Misihas.  Manineppi siha todu as Juan anai ilek-ña, “Hu takpåpangi hamyu ni hanum, låo guaha para u fåttu ni mitgotña ki guåhu. Guåhu ti diknu yu’ para bai hu pula’ i geddin i sandaliås-ña. Guiya en fantinakpångi ni Espiritu Såntu yan i guafi.  Ha gogo’ti i beha gi kannai-ña, para u tåfyi i fa’i ya u na’etnun gi sagan pine’lu, ya u songgi i lassas siha gi guafi ni ti mámatai.”</p>
<p>Difirentis klåsi na akunsehu ha nå’i i taotåo siha mientras sumesetmun put i Maolik na Nutisia.</p>
<p>Ibangheliun i Saina.</p>

        </section>
        <hr>
        
        <section>
        <h1>IMACULADA CONCEPCION</h1>
        <p><strong>Date:</strong> December 7, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/imaculada-concepcion-3/<p>
        <p>FINENE’NA NA TINAITAI Gn 3, 9-15. 20</p>
<p>Un tinaitai ginin i Lepblun Genesis</p>
<p>Dispues di ha kånnu’ si Adan i tinekcha’ i trongku, inagang gui’ as Yu’us iSainaya finaisin gui’, “Månggi håo?”  Manoppi si Adan, “Hu hunguk Håo gi hatdin, låo ma’å’ñåo yu’ sa’ sin magågagu yu’, atyu na umatuk yu’.”  Pues finaisin ta’lu ni Saina, “Håyi sumangåni håo na sin magågagu håo?  Intonsis esta håo chumotchu ginin atyu na trongku ni Hu ingkåtga håo na cha’-mu kåkannu’!”  Manoppi i lahi, “I palåo’an ni Un po’lu guini – guiya numå’i yu’ ni frutan i trongku, atyu na hu kånnu’.”  Dispues si Yu’us iSainaHa faisin i palåo’an, “Håfa muna’un cho’gui ennåo?”  Manoppi i palåo’an, “I aniti trumaiduti yu’, atyu muna’hu kånnu’ i fruta.”</p>
<p>Ilek-ña dispues si Yu’us iSainaguatu gi aniti:  ‘Sa’ put i esta un cho’gui esti, hågu un mana’suha gi todu i ga’ga’ siha yan gi todu manmachålik na fina’tinas; Un kunanaf gi tiyån-mu, ya i edda’ un kåkannu’ gi todu i ha’ånin i lina’lå’-mu.  Bai Hu na’achatli’i’ hamyu yan i palåo’an, ya u fanachatli’i’ lokkui’ i famagu’on-mu yan i famagu’on-ña; Guiya i aniti u sakudi i ilu-mu ya hågu un sakudi i dedigon-ña.”</p>
<p>I lahi ha fa’na’an i asaguå’-ña si Eba, sa’ guiya humuyung nanan todu i manlå’la’la’.</p>
<p>I finu’ i Saina.</p>
<p>INEPPIN I SÅTMU Ps 98, 1. 2-3. 3-4</p>
<p>R.  (1)  KANTÅYI I SAINA UN NUEBU NA KÅNTA,</p>
<p>SA’ ESTA HA CHO’GUI MANNA’MANMAN NA FINA’TINAS.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na koddu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiya-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI Eph 1, 3-6. 11-12</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo! Gi mandanña’-ta yan i Kristo esta Ha bendisi hit ya Ha nå’i hit todu klåsin ispirituhåt na bendision gi langit.  Desdi åntis di u mafa’tinas i tanu’, esta si Yu’us Ha atyik hit para iyon-ña ginin i madanña’-ta yan i Kristo kosa  ki siña hit mañåntus yan manái difektu gi me’nå-ña. Put i guinaiyan-ña na Ha disidi si Yu’us na para u na’famagu’on-ña hit ginin i Kristo–estigui’ i minagof-ña yan i minalago’-ña. Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!</p>
<p>Manmacho’cho’gui todu i kosas siha sigun gi planun Yu’us yan gi disision-ña; ya si Yu’us Ha atyik hit para tåotåo-ña gi dinañña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>I finu’ i Saina.</p>
<p>IBANGHELIU Lk 1, 26-38</p>
<p>ÅLELUIA     Lk 1, 28</p>
<p>R.  Åleluia.   ÅBE, MARIA, BULA GRÅSIA, I SAINA GAIGI GIYA HÅGU;</p>
<p>MATUNA HÅO ENTRI I FAMALÅO’AN SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’sais mesis, i anghit as Gabriel nina’hånåo as Yu’us guatu gi un songsung giya Galileha ni mafa’nana’an Nasaret, para un bithen ni para u ásagua yan un låhi ni na’ån-ña si Jose, ginin i gima’ David.  Maria na’ån-ña esti na bithen.   Måttu i anghit giya guiya ya ilek-ña, “Na’maguf håo, O sen matuna na finañågu. Matuna håo entri todu i famalåo’an.” Gof inistotba si Maria ni sinangan i anghit, ya nina’manman håfa esti siha na palåbra kumeke’ilekña. Sinangåni ni anghit:  “Cha’-mu ma’å’a’ñåo, Maria, sa’ sen måolik si Yu’us nu hågu.  Siempri mapotgi’ håo ya un fañågu un påtgun låhi, ya un fa’na’an Gui’ Jesus.  U takkilu’ Gui’ ya u ma’ågang Lahin i Mås Takkilu’.  I Saina as Yu’us u nina’i Gui’ ni tronun David, i tatå-ña.  Ya u rai Gui’ para i famagu’un Jacob para todu i tiempu ya i rainon-ña u tai finakpu’.” Ilek-ña si Maria nu i anghit, “Taimanu para u masusedi esti sa’ tåya’ tåotåo pumapatcha yu’?” Manoppi i anghit, “I Espiritu Såntu u tunuk påpa’ gi hilo’-mu, ya i fuetsan i Todu Ha Na’siña un tinampi; put esti na rason i santus na påtgun u ma’ågang Lahin Yu’us. Hahassu i parentes-mu as Isabel. Masångan na ti siña gui’ gumai patgun; låo esta sais mesis mapotgi’, achukka’ sen amku’ gui’. Sa’ para si Yu’us tåya’ ti Ha na’siña.” Ilek-ña si Maria, “Guåhu i tentågu’ i Saina. U macho’gui giya guåhu taimanu ha’ i sinangån-mu.”  Pues diningu gui’ ni anghit.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> December 2, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu-5/<p>
        <p>FINENE’NA NA TINAITAI Bar 5, 1-9</p>
<p>Un tinaitai ginin i Lepblun i Prufeta as Baruch</p>
<p>Pula’ i magagu-mu lutu, Hirusalen, yan i pinadesi-mu;</p>
<p>ya un minagagu ni mina’lak yan i glorian Yu’us para</p>
<p>todu i tiempu:</p>
<p>Balutan håo ni magågun hustisia ni ginin as Yu’us,</p>
<p>ya un tinihung gi ilu-mu</p>
<p>ni muna’a’annuk i glorian i taihinekkuk na nå’an.</p>
<p>Sa’ si Yu’us u na’mali’i’ ni todu i tanu’ i mina’lak-mu:</p>
<p>si Yu’us un finana’an para todu i tiempu</p>
<p>i pås yan hustisia, i glorian i ma’adoran Yu’us.</p>
<p>Kahulu’, Hirusalen!  Tohgi gi yahululu’;</p>
<p>atan i sanhaya ya un li’i’ i famagu’on-mu</p>
<p>Manetnun ginin i sanhaya yan i sanlagu</p>
<p>ginin i sinangan i Uniku ni Såntus,</p>
<p>manmamaguf sa’ manhinahassu as Yu’us.</p>
<p>Mampinipit siha ni maninimigun-ñiha ya mayuti’ håo:</p>
<p>låo siempri mangkinenni’ siha as Yu’us guatu giya hamyu:</p>
<p>manma’u’uma gi gloria kalang manggaigi gi tronun i manrai.</p>
<p>Sa’ manmånda si Yu’us</p>
<p>na todu i takkilu’ na sabåna u mana’takpapa’,</p>
<p>I manantigu siha na kantit yan fina’lupuk</p>
<p>u fanmatåtni asta ki mambula,</p>
<p>kosa ki siña siguru iya Israhet i hinanåo-ña mo’na gi</p>
<p>glorian Yu’us.</p>
<p>I halum tånu’ yan todu i mampåopåo na trongkun håyu</p>
<p>u mahommi iya Israhet ginin i tinagu’ Yu’us;</p>
<p>Sa’ si Yu’us ha pipipit iya Israhet gi minaguf</p>
<p>ginin i ininan i gloriå-ña,</p>
<p>gina’chuchungi ni mina’ase’-ña yan i hustisiån-ña.</p>
<p>I finu’ i Saina.</p>
<p>INEPPIN I SÅTMU Ps 126, 1-2. 2-3. 4-5. 6</p>
<p>R.  (3)  MANDÅNGKULU SIHA FINA’TINÅS-ÑA I SAINA PARA HITA;</p>
<p>YA MAMBULA HIT MINAGUF.</p>
<p>Anai Ha konni’ tåtti iSainaatyu siha i manmapreresu giya Sion,</p>
<p>kalang hit atyu siha na tåotåo i manmangguiguifi.</p>
<p>Atyu nai bula chålik gi pachot-ta;</p>
<p>yan mangånta minagof i hila’-ta.</p>
<p>INEPPI…..</p>
<p>Pues masångan gi entri i nasion siha,</p>
<p>“Mandångkulu siha fina’tinås-ña iSainapara siha.”</p>
<p>Mandångkulu siha fina’tinås-ña iSainapara hita;</p>
<p>Mansen maguf hit magåhit!</p>
<p>INEPPI…..</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya Negeb.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI…..</p>
<p>Maskiseha mangåkati mientras manhåhanåo mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI…..</p>
<p>SIGUNDU NA TINAITAI  Phil 1, 4-6, 8-11</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Kada biåhi na manåyuyut yu’ para hamyu, manånayuyut yu’ maguf sa’ put i en ayuda yu’ gi che’chu’ i ibangheliu desdi i primet ha’åni asta på’gu.  Pues siguru yu’ na si Yu’us ni Guiya tumutuhun esti i maolik na cho’chu’ giya hamyu, Guiya u kuntinuha asta ki munhåyan gi Ha’ånin i Kristo Jesus.  Guiya si Yu’us tistigu-hu na hu såsangan i minagåhit anai ilek-ku na i taddung na sinientek-ku nu hamyu måfattu ginin i kurason i Kristo Jesus mismu.  Manånayuyut yu’ na u sigi ha’ ma’umenta mås i ginefli’i’-miyu, yan i magåhit na tiningu’ yan måolik na disision, kosa ki para en atyik atyu i mås måolik.  Ennåo na siempri mana’fanggåsgas hamyu ginin todu i inapplacha’ yan akusasion gi Ha’ånin i Kristo.  I lina’la’-miyu siempri bula ni mansen måolik na kualidåt ni si Jesukristo ha’ siña prumudusi, para i gloria yan matunan Yu’us.</p>
<p>I finu’ i Saina.</p>
<p>IBANGHELIU Lk 3, 1-6</p>
<p>ÅLELUIA    Lk 3, 4-6</p>
<p>R.   Åleluia.    NA’LISTU I CHALAN I SAINA, NA’TUNÅSI GUI’</p>
<p>UN CHÅLAN NI PARA U PUKKÅTI:</p>
<p>TODU I TAOTÅO SIHA U MALI’I’ I SATBASION NI</p>
<p>GININ AS YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’kinsi åñus desdi ki umemperadot si Tiberius; si Ponsio Pilåto iståba gubetnun Hudeha, si Hirodes iståba må’gas giya Galileha yan i che’lu-ña as Felipe må’gas Ituraea yan Trachonitis; si Lysanias må’gas Abilene, ya si Annas yan Caiaphas ManMå’gas Mamåli’. Durånti esti na tiempu nai måttu i finu’ Yu’us as Juan i lahin Zechariah gi disiettu. Put esti na humånåo si Juan para todu i lugåt siha ni manggaigi gi uriyan Hotdån. Sumetmun gui’ ilelek-ña, “Fanmañotsut ni isao-miyu ya en fanmatakpångi sa’ si Yu’us siempri en faninasi’i.”  Taimanu ha’ i tinigi’ i prufeta as Isaias gi lepblu:</p>
<p>“Guaha ume’essalåo gi halumtånu’;</p>
<p>Na’listu i chalan i Saina,</p>
<p>Na’tunåsi Gui’ un chålan ni para u pukkåti!</p>
<p>Todu i kannat siha u fanmatåtni,</p>
<p>Todu oksu’ yan sabåna u mana’fanmåhlus,</p>
<p>I manetchung u mana’fanunas</p>
<p>I barångka siha u mana’famfinu;</p>
<p>Ya todu i taotåo u mali’i’ i satbasion ginin as Yu’us!”</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN ADBIENTU</h1>
        <p><strong>Date:</strong> November 27, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-adbientu-4/<p>
        <p>FINENE’NA NA TINAITAI Jer 33, 14-16</p>
<p>Un tinaitai ginin i Lepblun i Prufeta as Jeremiah</p>
<p>Ilek-ña iSaina, manmamamaila’ i tiempu anai para bai Hu kumpli i prumesa ni hu fa’tinas yan i familian Israhet yan Hudah.  Atyu siha na ha’åni yan tiempu bai Hu na’dokku’ un hustu na sinisu para si David; Guiya para u chine’gui håfa siha manunas yan hustu para i tanu’.  Guennåo siha na tiempu siempri såfu si Hudah yan asiguråo iya Hirusalen; estigui’ siempri para u mafa’na’an Gui’:  “ISainaGuiya hustisiåt-ta.”</p>
<p>I finu’ i Saina.</p>
<p>INEPPIN I SÅTMU Ps 25, 4-5. 8-9. 10. 14</p>
<p>R.  BAI HU HÅTSA HULU’ I ANTI-HU GIYA HÅGU, O ASAINA.</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>Hågu hu nanangga todu i diha.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>Puru ha’ mina’åsi’ yan ti matulalaika i chalan iSaina</p>
<p>para atyu i kumukumpli i kuntratå-ña yan i tinago’-ña.</p>
<p>Amigun iSainaatyu siha i muma’añåñagui’ Gui’;</p>
<p>ya i kuntratå-ña para leksion-ñiha.</p>
<p>INEPPI…..</p>
<p>SIGUNDU NA TINAITAI 1 Thes 3, 12-4, 2</p>
<p>Un tinaitai ginin i Kattan San Pablo para i taotåo Thessalonica</p>
<p>Hafañe’lus:</p>
<p>Puedi i Saina u åomenta i ginefli’i’-miyu unu yan ottru yan para todu i taotåo siha ya u chámetgut yan i ginefli’i’-måmi nu hamyu. Gi taiguini na siempri Ha na’fanmetgut hamyu, ya siempri mamprifektu hamyu yan mañåntus gi me’nan i Yi’os-ta yan Tåta yanggin måttu i Saina as Jesus yan todu atyu siha i mananghet-ña.</p>
<p>Put lusuttimu, mañe’lu-hu, hamyu en tingu’ ginin hami taimanu para lina’la’-miyu put i para en na’maguf si Yu’us. Hunggan magåhit, taiguini lina’la’-miyu. Ya på’gu in fafaisin yan in sesehyu’ hamyu gi na’an i Saina as Jesus para en che’gui mås. En tingu’ ha’ i fina’nå’gui ni in na’i hamyu ginin i aoturidåt i Saina as Jesus.</p>
<p>I finu’ i Saina.</p>
<p>IBANGHELIU Lk 21, 25-28. 34-36</p>
<p>ÅLELUIA     Ps 85, 8</p>
<p>R.  Åleluia.  ASAINA, NA’LI’I’ HAM NI MINA’ASE’-MU,</p>
<p>YAN NÅ’I HAM NI SATBASION-MU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus ni mandisipulu-ña:</p>
<p>“U annuk siñåt gi atdao, gi pilan yan gi puti’un. Nasion siha manchachathinassu guini gi tanu’, ya nina’fanatburutåtåo ilun-ñiha put i burukan i tasi yan i napu. Guaha tåotåo siha u fanmåtai put i mina’å’ñåo-ñiha ni para u fanmasusedi guini gi tanu’. I nina’siñan i langit siha u fanmayengyung. Dispues di esti, u mali’i’ ni taotåo siha i Lahin i Taotåo mamamaila’ gi hilu’ i mapagåhis yan dångkulun fuetsa yan gloria. Yanggin matutuhun manmasusedi esti siha, fanohgi tunas yan na’fanngaha’ i ilun-miyu, sa’ esta hihut i mana’librin-miyu.</p>
<p>“Gef adahi hamyu na u fambinila espiritun-miyu ni minaguf tånu’, yan butlacherihas yan kosas tånu’ siha. Esti na na’ma’ñåo ha’åni siempri manhinigif hamyu kalang ókkudu. Esti i Hu såsangan na ha’åni u fåttu gi hilu’ todu i mañåsaga gi hilu’ tånu’. Pues gef adahi hamyu. Fanmanåyuyut sessu ya en fanmanå’i minetgut para en faniskåpa ginin i para u fanmasusedi, yan en fanohgi fitmi gi me’nan i Lahin i Taotåo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIV osino I UTTIMU NA DAMENGGU GI SAKKAN KRISTO RAI</h1>
        <p><strong>Date:</strong> November 18, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiv-osino-i-uttimu-na-damenggu-gi-sakkan-kristo-rai-4/<p>
        <p>FINENE’NA NA TINAITAI        Dn 7, 13-14</p>
<p>Un tinaitai ginin i Lepblun i Prufeta as Daniel</p>
<p>Mientras ki sisigi ha’ i manna’manman na lini’e’-hu gi pupuengi, manli’i’ yu’</p>
<p>Unu ni parehu yan i Lahin i Taotåo ni mamamaila’,</p>
<p>gi hilu’ i mapagåhis i langit;</p>
<p>Anai måttu Gui’ guatu gi Un Åmku’</p>
<p>ya maprisenta Gui’ gi me’nå-ña,</p>
<p>Ha risibi i mina’gas, gloria, yan para u fama’rai;</p>
<p>ya i nasion yan i taotåo siha, i difirentis na lingguåhi</p>
<p>u masetbi Gui’.</p>
<p>I mina’gås-ña para todu i tiempu</p>
<p>ni ti para u machule’guan,</p>
<p>i mina’gås-ña ti u madistrosa.</p>
<p>I finu’ i Saina.</p>
<p>INEPPIN I SÅTMU Ps 93, 1. 1-2. 5</p>
<p>R.  I SAINA, GUIYA RAI; MINAGÅGAGU GUI’ NI MINA’GÅS-ÑA.</p>
<p>ISaina, Guiya Rai, ma’lak magagugu-ña;</p>
<p>minagågagu iSainaya mabalulutan ni minetgut.</p>
<p>INEPPI…..</p>
<p>Ha na’fitmi fina’tinas-ña nu i tanu’,</p>
<p>ya ti para u mana’kalamtin.</p>
<p>Fitmi i tronu-mu desdi i antigu na tiempu;</p>
<p>gagaigi Håo desdi todu i manaihinekkuk na tiempu,Asaina.</p>
<p>INEPPI…..</p>
<p>Manangokkuyun i tinago’-mu siha magåhit;</p>
<p>i sinantus umatya yan i gimå’-mu,</p>
<p>Asaina, para todu i tiempu.</p>
<p>INEPPI……</p>
<p>SIGUNDU NA TINAITAI Rv 1, 5-8</p>
<p>Un tinaitai ginin i Lepblun Ribilasion</p>
<p>Si Jesukristo, i fiet na tistigu, i primirisa na Lahi-ña, ni mana’lå’la’ ginin i finatai ya Guiya lokkui’ Ha gubebetna i manrai i tanu’.  Ha guaiya hit, ya ginin i Ha sakrifisiu na finatai-ña Ha na’fanlibri hit ginin i isåo-ta yan Ha na’fanhuyung hit kumu rainun mamåli’ para ta setbi i Yi’os-ña yan Tatå-ña.  Para si Jesukristo gloria yan minetgut para todu i tiempu! Åmen.</p>
<p>Atan ha’, mamamaila’ Gui’ gi mapagåhis!  Todu siempri lumi’i’ Gui’, kuntodu atyu siha i lumånsa Gui’.  Todu i taotåo gi tanu’ u fantristi put Guiya.  Esti siempri masusedi!</p>
<p>“Guåhu i Fine’na yan i Uttimu,” ilek-ña i Saina, i Todu Ha Na’siña, i gagaigi, i hagas ha’ gagaigi, yan i para u fåttu.</p>
<p>I finu’ i Saina.</p>
<p>IBANGHELIU Jn 18, 33b-37</p>
<p>ÅLELUIA, åleluia    Mk 11, 10</p>
<p>R.  Åleluia.  UMATUNA GUI’ NI MAMAMAILA’ GI NA’AN I SAINA!</p>
<p>U MATUNA I RAINUN I TATÅ-TA AS DAVID NI PARA U FÅTTU!</p>
<p>R. Åleluia, åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Finaisin si Jesus as Pilato, “Ada Hågu i Rai i ManHudihos?”  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?” Manoppi si Pilato, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu.  Håfa bidå-mu?” Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.”  Put esti, ilek-ña si Pilato, “Pues intonsis na rai Håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit.  Ya maseha håyi ni ha kumetin maisa gui’ gi minagåhit ha huhunguk i bos-su.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIII DAMENGGU GI UTDINÅRIU NA TIEMPU</h1>
        <p><strong>Date:</strong> November 12, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiii-damenggu-gi-utdinariu-na-tiempu-3/<p>
        <p>FINENE’NA NA TINAITAI Dn 12, 1-3</p>
<p>Un tinaitai ginin i Lepblun i Prufeta as Daniel</p>
<p>Guåhu si Daniel, hu hunguk esti na finu’ i Saina, gi atyu na tiempu:</p>
<p>“Atyu na tiempu para u kahulu’</p>
<p>si Miguel, i ma’gas na prinsipi,</p>
<p>i guåtdian i taotåo-mu siha;</p>
<p>Un tiempu esti i tåya’ parehuña para trinisti,</p>
<p>desdi ki matutuhun i nasion siha asta atyu na tiempu.</p>
<p>Atyu na tiempu u faniskåpa i taotåo-mu,</p>
<p>todu atyu siha i manmatugi’ na’an-ñiha gi lepblu.</p>
<p>Meggai gi entalu’ atyu siha i manmamaigu’</p>
<p>gi halum potbus gi tanu’ u fanmakmåta;</p>
<p>Guaha siha para u fanlå’la’ para todu i tiempu,</p>
<p>ottru siha u fanggaigi gi taihinekkuk na linihan yan disgråsia.</p>
<p>Låo i manomtum u fansen ma’lak</p>
<p>kalang i mina’lak i mapagåhis,</p>
<p>Ya atyu siha i kumundusi i linahyan para i hustisia</p>
<p>u fanmama’istreyas para todu i tiempu.”</p>
<p>I finu’ i Saina.</p>
<p>INEPPIN I SÅTMU Ps 16, 5. 8. 9-10. 11</p>
<p>R.  HÅGU I IRENSIÅK-KU, O ASAINA</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kuntodu i tataotåo-hu gai kumfiånsa;</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fa’nu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>SIGUNDU NA TINAITAI Heb 10, 11-14. 18</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Kada påli’ Hudihos ha chocho’gui i sitbision-ña kada diha ya ha ufreresi kada biåhi mamparehu ha’ na sakrifisiu; låo esti siha na sakrifisiu ti siña manmamunas isao.Låo i Kristo unu ha’ na sakrifisiu Ha cho’gui put i isao siha, un inifresi ni ifektibu para todu i tiempu, ya dispues matå’chung gi agapa’ na bånda gi as Yu’us.Guennåo nai Ha nanangga i Kristo si Yu’us para u po’lu i inimigu-ña siha kumu oddas i addeng-ña.Intonsis, ginin i unu ha’ na sakrifisiu esta Ha gånna para todu i tiempu atyu siha i mana’fanggåsgas ginin i isao.</p>
<p>Intonsis, dispues di manma’asi’i esti siha, ti prisisu esta na u guaha inifresi para apas isao.</p>
<p>I finu’ i Saina.</p>
<p>IBANGHELIU Mk 13, 24-32</p>
<p>ÅLELUIA     Lk 21, 36</p>
<p>R.  Åleluia.  FANMAKMÅTA, YA SIGI HA’ MANMANÅYUYUT,</p>
<p>KOSA KI SIÑA HAMYU MANDIKNU MANOHGI GI</p>
<p>ME’NAN I LAHIN I TAOTÅO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ilek-ña si Jesus nu i mandisipulu-ña:</p>
<p>“Duråntin atyu na tiempu dispues di todu klåsin pinadesi u homhum i atdao, ti u fanina i pilan,ya u famoddung i puti’un siha ginin i langit, ya i nina’siñan i langit u mayengyung.Pues siempri u mali’i’ ni taotåo siha i Lahin i Taotåo mamamaila’ gi mapagåhis yan dångkulun fuetsa yan gloria. Siempri Ha na’fanhånåo i tentago’-ña manånghit para u mana’fanetnun i inayek-ña siha ginin i kuåttru na direksion, ginin i mås chågu’ na bånda gi tanu’ yan gi langit.</p>
<p>“Fanmañuli’ liksion ginin i trongkun figus. Yanggin esta misin i trongku chigo’-ña ya ha tutuhun mambinga, pues en tingu’ na esta hihihut i tiempun maipi.Taiguennåo ha’ lokkui’, yanggin en li’i’ esti siha na manmåsusesedi, en tingu’ na hihihut Gui’, listu Gui’ esta.  Åmen, bai Hu asigura hamyu, na ti u faloffan esti na hinerasion asta ki manmåsusedi esti siha. I langit yan i tanu’ u fanhokkuk, låo i palabrås-su ni nungka.</p>
<p>“Tåya’ ni unu tumungu’ put i eksåktu na ha’åni pat ora, ni i manånghit gi langit pat i Lahi-ña, låo solu i Tata ha’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXII DAMENGGU GI UTDINÅRIU NA TIEMPU</h1>
        <p><strong>Date:</strong> November 4, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxii-damenggu-gi-utdinariu-na-tiempu-5/<p>
        <p>FINENE’NA NA TINAITAI 1 Kgs 17, 10-16</p>
<p>Un tinaitai ginin i fine’na na Lepblun i Manrai</p>
<p>I prufeta as Elijah humånåo para Zarephath.  Anai måttu gui’ gi intrådan i siudå, iståba guennao un bi’uda ni ngumangayu; ya ha ågang gui’, “Put fabot chuli’i’ yu’ mågi un pusuelun hånum para bai hu gimin.”  Humånåo i palåo’an para u chuli’, ya inessalågui gui’, “Put fabot fañuli’ mågi dididi’ pån.”  Manoppi i palåo’an, “Kumu låla’la’ iSaina, i Yi’os-mu, trabiha ti mama’titinas yu’ pån; ennåo ha’ i un puñu na arina tetehnan gi tåru yan dididi’ låña gi buteya.  Ti åpmam ha’ na ngumangayu yu’ ya para bai hu hålum ya bai hu fama’tinas para guåhu yan i lahi-hu; ya yanggin munhåyan ham chumotchu para bai in matai.”  Ilek-ña si Elijah,</p>
<p>“Cha’-mu ma’å’añåo.”  “Hånåo ya un cho’gui håfa gaigi gi intension-mu.  Låo fama’tinas finene’na dikiki’ na brohas ya un chuli’i’ yu’ mågi.  Dispues nai un fama’tinas para hågu yan i lahi-mu.  Sa’ iSaina, i Yi’us Israhet, ilek-ña, “Ti u hokkuk i tårun arina, yan ti u ånglu’ i buteyan låña, asta atyu na ha’åni anai para u na’uchan iSaina.”  Pues må’pus gui’ ya ha cho’gui taimanu ha’ ilek-ña si Elijah.  Sumiña gui’ chumotchu yan i lahi-ña yan si Elijah un åñu; ti humokkuk i tårun arina, yan ti umånglu’ i buteyan låña, taimanu ha’ i ilek-ña iSainaginin as Elijah.</p>
<p>I finu’ i Saina.</p>
<p>INEPPIN I SÅTMU Ps 146, 7. 8-9. 9-10</p>
<p>R.  ANTI-HU, TUNA I SAINA!</p>
<p>Osino</p>
<p>ÅLELUIA.</p>
<p>ISainaas Yu’us fi’et para todu i tiempu,</p>
<p>Ha nåna’i hustisia i manmapetsisigi,</p>
<p>yan nengkannu’ para i manñålang.</p>
<p>ISainaHa sosotta i manmapreresu.</p>
<p>INEPPI……</p>
<p>ISainamuna’fanmanlili’i’ i mambåtchit;</p>
<p>iSainaHa håhatsa hulu’ atyu siha i manetekkun påpa’.</p>
<p>ISainaHa guaiya i manunas;</p>
<p>ISainaHa prutetehi i manistrangheru.</p>
<p>INEPPI…..</p>
<p>Ha sustetieni i manai saina yan i mambi’uda,</p>
<p>låo Ha kokontra i kinalamtin i manailayi.</p>
<p>ISainau fanggubetna para todu i tiempu,</p>
<p>i Yi’os-mu, O Sion, para todu i hinerasion.  Åleluia!</p>
<p>INEPPI…..</p>
<p>SIGUNDU NA TINAITAI Heb 9, 24-28</p>
<p>Un tinaitai ginin i Katta para i ManHibrehu</p>
<p>Ti humålum i Kristo gi fina’tinas tåotåo na Sagrådu na Lugåt, ni atyu i makopia ginin i magåhit.  Humålum Gui’ gi langit mismu, anai gaigi Gui’ a’annuk put hita gi me’nan Yu’us.  I Mås Må’gas Påli’ i ManHudihos humåhalum kada såkkan gi Mås Sagrådu na Lugåt ha chuchuli’ i haga’ gå’ga’.  Låo i Kristo ti humåhalum para u ufresin maisa Gui’ meggai na biåhi, sa’ siempri kumeke’ilekña na debidi u famadesi meggai na biåhi desdi i tutuhun i tanu’.  Inlugåt, på’gu anai esta kumekehokkuk i tiempu, umannuk Gui’ un biåhi ha’, para u funas i isao ginin i sakrifision-ña mismu.  Interu i taotåo debidi u fanmåtai un biåhi, ya dispues di ennåo debidi u fanmahusga as Yu’us.  Gi taiguini na manera i Kristo lokkui’ ma’ufresi Gui’ un biåhi kumu sakrifisiu para u funas i isao i linahyan.  Siempri umannuk Gui’ sigundu biåhi, åhi’ ti para u famunas isao, låo para u såtba atyu siha i numanangga Gui’.</p>
<p>I finu’ i Saina.</p>
<p>IBANGHELIU Mk 12, 38-44</p>
<p>ÅLELUIA    Mt 5, 3</p>
<p>R.  Åleluia.  MANMAGUF I MAMOPBLIN HINALUM:</p>
<p>SA’ U IYUN-ÑIHA I RAINUN I LANGIT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai mamfina’nåna’gui siha ilek-ña, “Gof adahi hamyu ni atyu siha i iskribas, yan-ñiha manlåoya yan i anåkku’ na magagun-ñiha ya manmasaluluda kun rispetu gi pupbliku; ma’a’ayik i ispesiåt na tå’chung gi halum i sinagoga yan i mås måolik na tå’chung gi giput. Mafa’bababa i mambi’uda siha yan masakkekenguan ni gima’-ñiha, ya dispues mana’a’annuk na anåkku’ tinayuyut-ñiñiha!  I kastigun-ñiha siempri taiguennåo ha’ inatdet-ña!”</p>
<p>Anai matå’chung si Jesus påpa’ gi un bånda ya iståba i kahun limosna gi ottru bånda, Ha ripåra i linahyan ni manmamomo’lu limosna hålum gi kahun.  Meggai na manriku manmamo’lu hålum dångkulu na kantidå; låo un popbli na bi’uda måttu ya mamo’lu hålum dos dikiki’ na salåppi’ ni balin un sentimu.   Ha ågang guatu i mandisipulu-ña ya ilek-ña nu siha,  “Åmen, malagu’ Yu’ na en ripåra na meggaiña limosnån-ña esti i pepbli na bi’uda ki todu atyu siha i esta manmanlimosna.   Siha manmannå’i ginin i meggai na sepblan-ñiha, låo esti na bi’uda mannå’i ginin i pinepblen-ña, todu i mantension-ña para lumå’la’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>HA’ÅNIN MANMÅTAI</h1>
        <p><strong>Date:</strong> October 28, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/haanin-manmatai-3/<p>
        <p>FINENE’NA NA TINAITAI   B</p>
<p>Un tinaitai ginin i Lepblun TinemtumWis 3, 1-9</p>
<p>I antin i manunas manggaigi gi kannai Yu’us,</p>
<p>ya tåya’ pinadesi siña pumatcha siha.</p>
<p>Gi matan i maniknurånti, kalang manmåtai siha;</p>
<p>ya ilik-ñiha na put minalångu i finatai-ñiha</p>
<p>yan i manadispattåt-ta para todu i taihinekkuk na tiempu.</p>
<p>Låo manggaigi siha på’gu gi pås.</p>
<p>Sa’ yanggin manmakastiga siha gi me’nan tåotåo,</p>
<p>put ennåo na i inangokkun-ñiha u bula ni ti manmamatai;</p>
<p>Dangkulu bendision-ñiha sa’ manmakastiga siha dididi’,</p>
<p>sa’ manchinagi siha as Yu’us</p>
<p>ya manmasodda’ na mandiknu siha yan Yu’us.</p>
<p>Manmachagi siha kalang i oru gi halum guåfi,</p>
<p>ya mangkinenni’ siha as Yu’us kalang sakrifisiu na inifresi.</p>
<p>Gi ha’ånin i manmabisitan-ñiha siempri u fanma’lak,</p>
<p>ya u fampetsan huyung kalang chispas gi entalu’ i tessun;</p>
<p>Siha u mahusga i nasion siha yan u fanmanggubetna tåotåo siha,</p>
<p>ya iSainaGuiya para Rai-ñiha para todu i tiempu.</p>
<p>Todu i manmanangokku nu Guiya u makumprendi i minagåhit,</p>
<p>ya i manmanhonggi u fañåga yan Guiya gi ginefli’i’:</p>
<p>Sa’ i gråsia yan i mina’åsi’ gagaigi gi mañantos-ña,</p>
<p>ya gaigi i inadahi-ña gi inayek-ña.</p>
<p>I finu’ i Saina.</p>
<p>INEPPIN I SÅTMUPs 23, 1-3a. 3b-4. 5. 6.</p>
<p>INEPPI: I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’  mamomokkat yu’ gi hemhum na kañåda,</p>
<p>tåya’ tailayi ma’a’ñåo-hu sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan i mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>I SIGUNDU NA TINAITAI Rom 5, 5-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Esti na ninangga ti u na’fandisganåo hit, sa’ esta Ha chuda’ huyung si Yu’us i ginefli’e’-ña para hålum gi kurason-ta ginin i Espiritu Såntu, ni manmanå’i hit kumu rigålun Yu’us para hita.  Gi ma’apunta na tiempu, anai maniståtaba ha’ hit manai nina’siña, måtai i Kristo put hita ni manai yi’us na tåotåo.  Håssan na guaha tåotåo ha na’enñaihun i ha’ani-ña put un tunas na tåotåo, låo put un tunas na tåotåo guaha ha’ siña umatotga måtai.  Ginin esti na asuntu na Ha prueba i ginifli’e’-ña si Yu’us nu hita–sa’ mientras maniståtaba ha’ hit gi isao måtai i Kristo put hita! Ginin i finatai-ña na mana’fanunas hit gi me’nan Yu’us;  intonsis, mås mansiguru hit på’gu na para u ta fanmasåtba put i Kristo ginin i linalålu’ Yu’us. Maniståba maninimigun Yu’us hit, låo Ha na’fanáfa’måolik hit yan Guiya ginin i finatai i Lahi-ña. Ya på’gu sa’ put i manamigun Yu’us hit siguru na u ta fanmasåtba ginin i lina’lå’-ña. Ya ti ennåo ha’; sinoki manmamaguf hit put i bidå-ña si Yu’us ginin i Saina-ta as Jesukristo, ni Guiya numa’fanamigun Yu’us hit.</p>
<p>I finu’ i Saina.</p>
<p>IBANGHELIU Jn 6, 37-40</p>
<p>ÅLELUIA Jn 6, 40</p>
<p>Åleluia:    ILEK-ÑA I SAINA, ESTIGUI’ I MINALAGU’ TATÅ-HU,</p>
<p>NA TODU ATYU SIHA I UMATAN I LAHI-ÑA YA MANHONGGI</p>
<p>GIYA GUIYA U LÅ’LA’ TAIHINEKKUK.</p>
<p>ÅLELUIA</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus nu i linahyan:</p>
<p>“Todu i Ha nå’i Yu’ si Tåta u fanmåttu giya Guåhu;</p>
<p>ya tåya’ ni unu ni måttu giya Guåhu bai richåsa,</p>
<p>sa’ ti para i malago’-hu para bai Hu cho’gui</p>
<p>na måttu Yu’ påpa’ ginin i langit,</p>
<p>låo para bai Hu cho’gui i minalagu’ i muna’hånåo Yu’.</p>
<p>Estegui’ i minalagu’ i muna’hånåo Yu’</p>
<p>na ni unu ni Ha nå’i Yu’ bai Hu na’falingu;</p>
<p>inlugåt, para bai Hu kåhat gui’ hulu’ gi uttimu na ha’åni.</p>
<p>Sen magahit na estegui’ i minalagu’ Tatå-hu,</p>
<p>na todu atyu siha i umatan i Lahi-ña</p>
<p>ya manhonggi giya Guiya</p>
<p>u lå’la’ taihinekkuk.</p>
<p>Guiya bai Hu kåhat hulu’ gi uttimu na ha’åni.”</p>
<p>I Ibangheliun i Saina.</p>

        </section>
        <hr>
        
        <section>
        <h1>TULOS SÅNTUS</h1>
        <p><strong>Date:</strong> October 28, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/tulos-santus-2/<p>
        <p>FINENE’NA NA TINAITAI Rv 7, 2-4. 9-14</p>
<p>Un tinaitai ginin i Lepblun Rebelasion</p>
<p>Guåhu, si Juan, hu li’i’ kokokolu’ ottru ånghit ginin hahaya ha chuchuli’ i seyun i lala’la’</p>
<p>na Yu’us.  Ha essalågui a’gang i kuåttru na manånghit ni mannina’i as Yu’us fuetsa para u mana’dåñu i tanu’ yan i tasi.  Ilek-ña i anghit, “Cha’-mu na’dådañu i tanu’, i tasi, osino i trongku siha, asta ki ta måtka ni seyu i ha’in i sitbentin Yu’us siha.”  Ya masangåni yu’ na sientu kuarentaikuåttru mit numirun-ñiha atyu i manmamåtka ha’in-ñiha ni seyun Yu’us.</p>
<p>Esti siha mangginin i dossi na rasan Israhet.</p>
<p>Dispues di esti manatan yu’, ya iståba guennao un dångkulu na linahyan–tåya’ siña</p>
<p>tumufung todu i taotåo siha! Mangginin todu i familia, råsa, nasion, yan lingguåhi ya</p>
<p>manotohgi gi sanme’nan i tronu yan i Kinilu, manminagågagu magågun å’paka’</p>
<p>manmanggogo’ti råmus gi kannai-ñiha.  Manessalåo a’gang, “Måttu i satbasion ginin i</p>
<p>Yi’os-ta, ni matåta’chung gi tronu, yan ginin i Kinilu!” Todu i manånghit manohgi gi uriyan i tronu, i manåmku’, yan i kuåttru ni manlåla’la’ na nina’huyung.  Dispues manoppup påpa’ gi me’nan i tronu ya ma’adora i Yi’us, ilik-ñiñiha, “Åmen! Tinina, gloria, tinemtum, agradesimentu, onru, pudet, yan minetgut iyun i Yi’os-ta para todu i tiempu! Åmen!”  Unu gi manåmku’ mamaisin, “Håyi esti siha na tåotåo i manminagågagu å’paka’, ya mangginin manu siha?”  Manoppi yu’, “Ti hu tungu’, siñot. Hågu tumungu’.” Ilek-ña nu guåhu, “Esti siha na tåotåo atyu i manhuyung såfu ginin i makkat na pinitsigi.  Esta mafa’gåsi i magagun-ñiha ya mana’å’paka’ ni haga’ i Kinilu.”</p>
<p>I finu’ i Saina.</p>
<p>INEPPIN I SÅTMU   Ps 24, 1-2 3-4 5-6</p>
<p>R.  ASAINA, SIHA ESTI NA TÅOTÅO NI TUMÅTANGA PARA U MALI’I’ I MATÅ-MU.</p>
<p>Iyun iSainai tanu’ yan i guinaha-ña,</p>
<p>i tanu’ yan todu i mañåsaga guennåo.</p>
<p>Sa’ Ha kåhat hulu’ gi halum tåsi,</p>
<p>yan Ha istapblesi gi halum sadduk.</p>
<p>INEPPI…..</p>
<p>Håyi siña kahulu’ gi sabånan iSaina?</p>
<p>Osino håyi siña tumohgi gi santus na lugåt-ña?</p>
<p>“Atyu i manai isao kannai-ñiha yan manggåsgas kurason-ñiha,</p>
<p>ni ti manmama’titinas mamfåtsu na prumesa.</p>
<p>INEPPI…..</p>
<p>Siempri marisibi bendision ginin iSaina,</p>
<p>un premiu ginin as Yu’us i nana’librin-ñiha.</p>
<p>Ennagui’ na rasan tåotåo ni gumofli’i’ i Saina,</p>
<p>ni umispipiha i matan i Yi’us Jacob.”</p>
<p>INEPPI…..</p>
<p>SIGUNDU NA TINAITAI 1 Jn 3, 1-3</p>
<p>Un tinaitai ginin i fine’na na Kattan San Juan</p>
<p>Hafañe’lus:</p>
<p>Atan ha’ kuåntu chiña guinaiyan-ña si Yu’us nu hita!  Tatfoi i guinaiyan-ña nu hita asta manma’å’agang hit famagu’on-ña–put ennåo na hunggan magåhit, famagu’on-ña hit.  Esti i rason na i tanu’ ti ha tungu’ håyi hit: sa’ ti ha tungu’ håyi si Yu’us.  Hafañe’lus, mamfamagu’un Yu’us hit på’gu, låo trabiha ti klålaru håfa para ta fanhuyung.  Låo ta tungu’ na yanggin umannuk i Kristo, siempri mamparehu hit yan Guiya, sa’ siempri ta li’i’ Gui’ kumu Guiya mismu.  Kada tåotåo ni gaigi esti na disehu gi Kristo ha na’gågasgas gui’, taimanu ha’ na gåsgas i Kristo.</p>
<p>I finu’ i Saina.</p>
<p>IBANGHELIU         Mt 5, 1-12a</p>
<p>ÅLELUIA (Mt 11, 28)</p>
<p>R. Åleluia. ILEK-ÑA I SAINA, FANMAMAILA’ GIYA GUÅHU, TODU HAMYU NI MANMACHO’CHU’ YAN MANGKATGÅDU, YA GUÅHU BAI HU NA’FANDISKÅNSA HAMYU.</p>
<p>R. Åleluia.</p>
<p>+ Un tinaitai ginin i såntu Ibangheliu sigun i tinigi’ San Mateo</p>
<p>Anai Ha li’i’ si Jesus i linahyan tåotåo, humånåo hulu’ gi eksu’ ya matå’chung påpa’.  Pues i mandisipulu lokkui’ manetnun gi uriyå-ña, ya Ha tutuhun fuma’nå’gui siha:</p>
<p>“Manmaguf atyu siha i mamopbli hinalum-ñiha:  u iyun-ñiha i Rainun i langit!</p>
<p>Manmaguf atyu siha i mampininiti:  si Yu’us u fangkininsuela!</p>
<p>Manmaguf atyu siha i manhumitdi:  siha u rinisibi i prinimetin Yu’us!</p>
<p>Manmaguf atyu siha i tumåtanga para u macho’gui mås takkilu’ i minalagu’ Yu’us:  siempri nina’fanggof satisfetchu as Yu’us!</p>
<p>Manmaguf atyu siha i manyo’asi’ ni ottru tåotåo:  si Yu’us u yo’asi’ nu siha!</p>
<p>Manmaguf atyu siha i manggåsgas kurason-ñiha:  siha u mali’i’ si Yu’us!</p>
<p>Manmaguf atyu siha i muna’kekeguaha pås gi taotåo siha:</p>
<p>u faninagang as Yu’us famagu’on-ña!</p>
<p>Manmaguf atyu siha i manmamadedesi put i machocho’gui i minalagu’ Yu’us: u iyun-ñiha i Rainun i langit!</p>
<p>Manmaguf hamyu yanggin manma’insutta pat manmapitsigi, pat manmasångan todu klåsin dinagi kontra hamyu sa’ put i mandisipulu-hu hamyu.</p>
<p>Fanmaguf sa’ un dångkulun premiu numanangga hamyu gi langit.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXI DAMENGGU GI UTDINÅRIU NA TIEMPU</h1>
        <p><strong>Date:</strong> October 28, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxi-damenggu-gi-utdinariu-na-tiempu-3/<p>
        <p>FINENE’NA NA TINAITAI Dt 6, 2-6</p>
<p>Un tinaitai ginin i Lepblun Deuteronomy</p>
<p>Ha sangåni si Moises i taotåo siha:  Ma’añågui iSaina, i Yi’us-miyu, yan kimpli i areklamentu yan i tinago’-ña ni hu tåtagu’ hamyu, ya siempri mananåkku’ ha’anin-miyu.  Pues fanekkunguk, hamyu ni ManIsrailitas, yan na’siguru na en kimpli esti siha, kosa ki siña manlåhyan yan manggefsaga hamyu, taimanu ha’ i prinimetin iSainai Yi’us i tatan-miyu, ni para en fannina’i un tånu’ ni mimilalak letchi yan miet.  “Ekkunguk, hamyu ni ManIsrailitas!  ISaina, Guiya Yu’os-ta, yan Guiya ha’ na maisa!  Put ennåo na debidi en gofli’i’ i Saina, i Yi’us-miyu, yan todu i kurason-miyu, yan todu i antin-miyu, yan todu i nina’siñan-miyu.  Gef ekkunguk esti siha na finihu’ ni hu sangångani hamyu på’gu na ha’åni.</p>
<p>I finu’ i Saina.</p>
<p>INEPPIN I SÅTMU Ps 18, 2-3. 3-4. 47. 51</p>
<p>R.  HU GOFLI’I’ HÅO, ASAINA, HÅGU I MINETGOT-TU.</p>
<p>Hu gofli’i’ Håo, OAsaina, Hågu i fuetsåk-ku,</p>
<p>OAsaina, Hågu i atcho’-hu, i fanliheng-hu yan i nana’librek-ku.</p>
<p>INEPPI…..</p>
<p>Yu’os-su, Hågu muna’a’attuk yu’ na åtchu’,</p>
<p>Hågu i pattang-hu, i sumåtba yu’ na kånghilun, i fanatok-ku!</p>
<p>Umessalåo yu’, u matuna iSaina,</p>
<p>esta mana’såfu yu’ ginin i maninimigu-hu.</p>
<p>INEPPI…..</p>
<p>Låla’la’ iSaina!  Yan u matuna i atcho’-hu!</p>
<p>U mana’takkilu’ si Yu’us i nana’librek-ku!</p>
<p>Hågu muna’fanggånna mandångkulu na gera i rai,</p>
<p>ya kariñosu Håo ni atyu i Un olius.</p>
<p>INEPPI…..</p>
<p>SIGUNDU NA TINAITAI Heb 7, 23-28</p>
<p>Un tinaitai ginin i Katta para i ManHibrehu</p>
<p>Estigui’ ottru difirensia: bula ni atyu i ottru klasin mamåli’ sa’ manmåmatai siha ya ti siña makuntenuha i che’chu’-ñiha. Låo si Jesus låla’la’ para todu i tiempu, ya i che’cho’-ña kumu  påli’ åhi’ ti humåhanåo para guatu gi ottru tåotåo. Put ennåo na siña Gui’ på’gu yan todu i tiempu, Ha såtba atyu siha i manmåfattu as Yu’us ni manisgin iya Guiguiya, sa’ låla’la’ Gui’ para todu i tiempu para u bensi si Yu’us put siha.Intonsis, Guiya si Jesus i Takkilu’ na Påli’ anai gaigi atyu siha i ta nisisita. Såntus Gui’; tåya’ difektu osino isao giya Guiya; mana’sahngi Gui’ ginin i mani’isao ya ma kåhat Gui’ gi hilu’ i langit siha. Ti parehu Gui’ yan i pumalu na takkilu’ påli’; ti ha nisisita na u fanufresi sakrifisiu kada diha fine’na para i isåo-ña mismu ya dispues para i isao tåotåo siha. Manufresi Gui’ unu na sakrifisiu, un biåhi ha’ para todu i tiempu, anai Ha ufresin maisa Gui’. I Lai Moises ha apupunta lalåhi siha ni guaha difektun-ñiha para takkilu’ na påli’; låo i prumesan Yu’us ni Ha fa’tinas gi botu, ni måttu dispues di i Lai, Ha apunta i Lahi-ña, ni hagas ha’ tåya’ difikton-ña desdi i manaihinekkuk na tiempu.</p>
<p>I finu’ i Saina.</p>
<p>IBANGHELIU Mk 12, 28b-34</p>
<p>ÅLELUIA    Jn 14, 23</p>
<p>R.  Åleluia.  HÅYI GUMOFLI’I’ YU’, PUES SIEMPRI HA KUMPLI I FINO’-HU,</p>
<p>YA U GINEFLI’I’ AS TATÅ-HU, YA SIEMPRI BAI</p>
<p>IN FÅTTU GIYA GUIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Unu gi eskribas ni i humunguk si Jesus mannåna’i manmåolik na ineppi malak guatu, ya ha faisin Gui’, “Håfa na tinagu’ i mås imputtånti gi entri todu?”Ilek-ña si Jesus, “Estigui’ i mås imputtånti.</p>
<p>Fanékkunguk, ManIsrailitas!</p>
<p>I Saina i Yu’os-ta Guiya ha’ na maisa Saina.Debidi un gofli’i’ i Saina i Yu’os-mu</p>
<p>yan todu i kurason-mu,</p>
<p>yan todu i anti-mu,</p>
<p>yan todu i hinassom-mu,</p>
<p>yan todu i fuetsåm-mu.</p>
<p>Estigui’ i mina’dos mås imputtånti na tinagu’:</p>
<p>Debidi un gofli’i’ i prohimu-mu taiguihi i un gofli’i’ håo.</p>
<p>Tåya’ ottru tinagu’ mås imputtånti ki esti i dos.”</p>
<p>Ilek-ña i eskribas as Jesus, “Måolik bidå-mu, Ma’estru! Mågahit, taimanu ha’ i ilek-mu, na i Saina ha’ Guiya Yu’us, ya tåya’ ottru yu’us fuera ki Guiya. Ya debi i taotåo di u gofli’i’ si Yu’us yan todu i kurason-ña, yan todu i hinasson-ña, yan todu i fuetsån-ña, yan debidi u gofli’i’ i prohimu-ña taiguihi i ginifli’e’-ña nu guiya. Måolek-ña ha’ makumpli esti i dos na tinagu’ ki u makonni’ i ga’ga’ para u måsonggi gi attat pat u ma’ufresi ottru klåsin sakrifisiu para si Yu’us.” Ha ripåra si Jesus na tomtum inippen-ña, put ennåo na sinangåni gui’, “Ti chågu’ håo ginin i Rainun Yu’us.” Dispues di esti tåya’ umatotga fumaisin si Jesus mås kuestion.</p>
<p>I Ibangheliun i Saina</p>

        </section>
        <hr>
        
        <section>
        <h1>XXX DAMENGGU GI UTDINÅRIU NA TIEMPU</h1>
        <p><strong>Date:</strong> October 22, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxx-damenggu-gi-utdinariu-na-tiempu-5/<p>
        <p>FINENE’NA NA TINAITAI Jer 31. 7-9</p>
<p>Un tinaitai ginin i Lepblun i Prufeta as Jeremiah</p>
<p>Taiguini ilek-ña iSaina:</p>
<p>Fanessalåo put minaguf para si Jacob,</p>
<p>saluda i ma’gas i nasion siha;</p>
<p>pruklåma i tininan-miyu ya en sangan:</p>
<p>Esta Ha na’fanlibri iSainai taotåo-ña,</p>
<p>i mañopbla giya Israhet.</p>
<p>Atan ha’, sa’ bai Hu konni’ siha tåtti</p>
<p>ginin i sangkattan na tånu’;</p>
<p>Bai Hu rikohi siha ginin todu i puntan tånu’,</p>
<p>kuntodu i mambåchit yan i mange’yåo,</p>
<p>I mannåna yan i manmapotgi’ siha;</p>
<p>u fana’lu tåtti kalang un dångkulu na tropa.</p>
<p>Mangåkati anai manhånåo,</p>
<p>låo Guåhu bai kunsuela yan bai giha siha;</p>
<p>Bai Hu konni’ siha guatu gi be’bu’ hånum,</p>
<p>gi yånu na chålan, kosa ki tåya’ u matompu’.</p>
<p>Sa’ tåta Yu’ para si Israhet, si Efraim i primirisa.</p>
<p>I finu’ i Saina.</p>
<p>INEPPIN I SÅTMU Ps 126, 1-2. 2-3. 4-5. 6</p>
<p>R.     MANDÅNGKULU SIHA FINA’TINÅS-ÑA I SAINA PARA HITA.</p>
<p>YA MAMBULA HIT MINAGUF.</p>
<p>Anai ha konni’ tåtti i Saina atyu siha i manmapreresu giya Sion,</p>
<p>kulang hit atyu siha na tåotåo ni manmangguiguifi.</p>
<p>Atyu nai bula chålik gi pachot-ta,</p>
<p>yan mangånta minaguf i hila’-ta.</p>
<p>INEPPI…..</p>
<p>Pues masångan gi entri i nasion siha,</p>
<p>“Mandångkulu siha fina’tinås-ña iSainapara siha.”</p>
<p>Mandangkulu siha fina’tinås-ña iSainapara hita.</p>
<p>Mansen maguf hit magåhit!</p>
<p>INEPPI…..</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya ‘Negeb’.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI…..</p>
<p>Maskiseha mangåkati mientras manhåhanao mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI…..</p>
<p>SIGUNDU NA TINAITAI Heb 5, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Kada takkilu’ na påli’ ma’a’atyik entri i mangga’chong-ña yan ma’apupunta para u setbi si Yu’us put siha, para u ufresi i sakrifisiu siha yan inifresi put i isao. Ya put i guiya mismu ñaba’ gui’ gi meggai na puntu, pues siempri pasensia gui’ para i maniknurånti yan i manlalachi. Ya put i guiya mismu ñaba’ gui’, debidi u fanufresi sakrifisiu åhi’ ti put i ottru tåotåo ha’ siha sino ki put i isåo-ña lokkui’. Tåya’ ni unu uma’atyik para guiya mismu i onrun i takkilu’ na påli’. Si Yu’us ha’ na maisa siña umågang i taotåo para u takkilu’ na påli’–taimanu ha’ anai ma’ågang si Aaron. Gi etmismu manera, ti Guiya i Kristo numå’in maisa Gui’ ni onrun i takkilu’ na påli’. Inlugåt ilek-ña si Yu’us nu Guiya, “Hågu Lahi-hu Håo; på’gu na ha’åni nai Guåhu Tatå-mu.” Ha sångan lokkui’ gi ottru bånda, “Hågu siempri påli’ Håo para todu i tiempu, gi pinali’ sigun gi otdin Melchizedek.”</p>
<p>I finu’ i Saina.</p>
<p>IBANGHELIU Mk 10, 46-52</p>
<p>ÅLELUIA</p>
<p>R.  Åleluia.  I NANA’LIBRET-TA AS JESUKRISTO ESTA HA FUNAS I FINATAI,</p>
<p>YA HA NÅ’I HIT LINA’LA’ GININ I IBANGHELIU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai kokokuyung si Jesus yan i mandisipulu-ña yan un linahyan tåotåo ginin ‘Jericho’, iståba guihi si Bartimaeus (lahin Timeo) un båtchit ni matåta’chung ya ume’egagåo gi kantun chålan. Anai ha hunguk na si Jesus tåotåo Nasaret esti, ha tutuhun umågang, “Jesus, Lahin David, gai ma’asi’ nu guåhu!” Meggai na tåotåo lumalåtdi gui’ put i para u famatkilu, låo mås a’gang essalåo-ña, “Lahin David, gai ma’asi’ nu guåhu!” Pumåra si Jesus ya ilek-ña, “Ågang gui’ mågi.” Mientras ma’å’agang guåtu i batchit, masangåni gui’, “Cha’-mu gagai ma’a’ñao nu Guiya! Kahulu’ sa’ ina’agang håo!” Ha yuti’ñaihun i magagu-ña, ya manggaloppi hulu’ ya malak guatu gi as Jesus. Finaisin gui’ as Jesus, “Håfa malago’-mu bai Hu cho’gui nu hågu?” Manoppi i batchit, “Rabboni, malagu’ yu’ manli’i’.” Sinangåni as Jesus, “Sigi gi hinanåo-mu! I hininggem-mu muna’homlu’ håo.” Insigidas sumiña gui’ manli’i’ ya ha tattiyi si Jesus hulu’ gi chalan.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIX DAMENGGU GI UTDINÅRIU NA TIEMPU</h1>
        <p><strong>Date:</strong> October 16, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxix-damenggu-gi-utdinariu-na-tiempu-4/<p>
        <p>FINENE’NA NA TINAITAI                                                                          Is 53, 10-11</p>
<p>Un tinaitai ginin i Lepblun i Prufeta as Isaiah</p>
<p>Låo nina’maguf iSaina</p>
<p>anai hineññu’ Gui’ ni pinadesi.</p>
<p>Yanggin Ha nå’inñaihun i lina’lå’-ña para apas i isao,</p>
<p>pues siempri mananåkku’ ha’anin-ñiha i famagu’on-ña,</p>
<p>ya u makumpli i finu’ iSainaginin Guiya.</p>
<p>Sa’ put i pinadisi-ña</p>
<p>siempri Ha li’i’ i inina gi mina’lak i ha’åni;</p>
<p>Ginin i pinadesin i tentago’-hu, meggai u nina’fanggåsgas,</p>
<p>ya Guiya u kinatga i isao-ñiha.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5. 18-19. 20-22</p>
<p>R.   ASAINA, PO’LU I MINA’ASE’-MU GI HILU’-MÅMI,</p>
<p>MIENTRAS IN PEPE’LU I INANGOKKUN-MÅMI GIYA HÅGU.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                             Heb 4, 14-16</p>
<p>Un tinaitai ginin i Katta para i ManHibrehu siha</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa.  Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>I finu’ i Saina.</p>
<p>IBANGHELIU                                                                                   Mk 10, 35-45</p>
<p>ÅLELUIA</p>
<p>R.  Åleluia.    I LAHIN I TAOTÅO MÅTTU PARA U FAÑETBI</p>
<p>YA PARA U NÅ’INÑAIHUN I LINA’LÅ-ÑA PUT PARA U SÅTBA I LINAHYAN.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>I lalåhin Zebedee, si Santiago yan Juan, manmalak guatu gi as Jesus ya ilik-ñiha, “Ma’estru, malagu’ ham na Un nå’i ham ni finaisin-måmami.” Ilek-ña si Jesus, “Håfa atyu?” Manoppi i dos, “Para Un na’siguru na unu giya hami u fatå’chung gi agapa’-mu ya i ottru gi akagguem-mu yanggin måttu Håo gi gloriå-mu.” Manoppi si Jesus, “Ti en tingu’ håfa en fafaisin. Kåo siña en gimin i kalis i pinadesi ni para bai Hu gimin, pat en fanmatakpångi taimanu i matakpångek-ku?” Manoppi i dos, “Hunggan.” Ilek-ña si Jesus nu siha, “I kålis ni para bai Hu gimin; hamyu lokkui’ en gimin; ya en saonåo lokkui’ masupuk yan Guåhu gi tinakpångi. Låo put i para håyi u fatå’chung gi agapa’-hu pat i akagguek-ku ti Guåhu para bai hu disidi; guaha esta para u dinisidi ennåo para atyu siha i esta manmapriparåyi.” Anai mahunguk esti ni dies na manapostulis nina’fambubu as Santiago yan Juan.  Maninagang siha as Jesus ya mansinangåni siha, “En tingu’ ha’ atyu i MamPagånu siha ni manggái åoturidåt na mahohoñu’ atyu siha i manggaigi gi papa’-ñiha; i manakkilu’ siha na tåotåo mana’masesienti i imputtantin-ñiha.  Ti siña na en fanaiguennåo.  Maseha håyi giya hamyu ni malagu’ tumakkilu’ debidi u sitbentin i pumalu siha; maseha håyi ni malagu’ yumahululu’ debidi u isklåbun i pumalu siha.  I Lahin i Taotåo ti måttu para u masetbi sinoki para u fañetbi…para u nå’inñaihun i lina’lå’-ña put para u såtba i linahyan.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU</h1>
        <p><strong>Date:</strong> October 9, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu-5/<p>
        <p>FINENE’NA NA TINAITAI Wis 7, 7-11</p>
<p>Un tinaitai ginin i Lepblun Tinemtum</p>
<p>Manåyuyut  yu’, ya manå’i yu’ tiningu’ para bai hu fangumprendi;</p>
<p>Manggågåo yu’, ya måttu i espiritun Tinemtum giya guåhu.  Mås ya-hu</p>
<p>esti ki pudet yan tronun rai, Ya kalang manaibali i rikesa yanggin</p>
<p>manma’akumpåra yan esti, ni ti hu akumpåra esti yan i mangguaguan na</p>
<p>alåhas; Sa’ gi me’nan esti, todu i oru kalang dididi’ na unai, ya i salåppi’ gi</p>
<p>me’nan esti kalang fachi’.  Mås ya-hu esti ki hinemlu’ yan buninitu.</p>
<p>Hu atyik esti mås ki i inina, sa’ i mina’lakña tåya’ nai maigu’.  Låo todu</p>
<p>klåsin minaolik mancháfattu giya guåhu yan esti, ya manggaigi todu klåsin</p>
<p>rikesa gi kannai-ña.</p>
<p>I finu’ i Saina.</p>
<p>INEPPIN I SÅTMU Ps 90, 12-13. 14-15. 16-17</p>
<p>R.   NA’FAMBULA HAM NI GUINAIYAM-MU, O ASAINA,</p>
<p>YA IN FANGÅNTA GI MINAGUF.</p>
<p>Fa’nå’gui ham tumufung dinanchi i ha’anin-måmi,</p>
<p>kosa ki siña manomtum kurason-måmi.</p>
<p>Na’pasensia Håo, OAsaina! Kuåntu dihas tetehnan?</p>
<p>Gai ma’asi’ nu i tentago’-mu siha!</p>
<p>INEPPI…..</p>
<p>Na’fambula ham ni yine’ase’-mu yanggin manana,</p>
<p>kosa ki siña manmaguf ham mangånta todu i ha’ånin-måmi.</p>
<p>Na’fanmaguf ham put atyu siha na ha’åni anai Un kastiga ham,</p>
<p>put atyu siha na såkkan anai in padesi tinailayi.</p>
<p>INEPPI…..</p>
<p>Na’li’i’ i tentago’-mu ni bidå-mu siha</p>
<p>yan i famagu’un-ñiha ni gloriå-mu;</p>
<p>Puedi u iyun-måmi i kariñosu na inadahin iSainai Yi’us-måmi;</p>
<p>Na’misin i che’chu’ i kannai-måmi!</p>
<p>Na’misin i che’chu’ i kannai-måmi!</p>
<p>INEPPI…..</p>
<p>SIGUNDU NA TINAITAI  Heb 4, 12-13</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>I finu’ Yu’us låla’la’ yan aktibu, mås malåktus ki i sapbli ni dopbli tatagå’-ña. Ha duduluk asta i yahålulum, anai uma’asudda’ i anti yan i espiritu, yan anai dumadañña’ i kuyintura yan i titanus to’lang.  Ha huhusga todu i disehu yan i hinassu gi kurason tåotåo. Tåya’ ni håfa siña manå’na’ ginin as Yu’us; interu i fina’tinas atbettu ya tåya’ mabababa gi me’nan i matå-ña. Ya giya Guiya nai debidi ta fanmannå’i kuenta.</p>
<p>I finu’ i Saina.</p>
<p>IBANGHELIU Mk 10, 17-30</p>
<p>ÅLELUIA</p>
<p>R.  Åleluia.    MANDICHOSU I MAMOPBLIN ESPIRITU:</p>
<p>U IYUN-ÑIHA I RAINUN I LANGIT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Mientras kokokuyung si Jesus sa’ para u hånåo malålagu guatu giya Guiya un tåotåo, ya dumimu påpa’ gi me’nå-ña ya ilek-ña, “Måolik na Ma’estru, håfa debidi bai hu cho’gui para bai hu risibi i taihinekkuk na lina’la’?”  Manoppi si Jesus, “Håfa na un ågang Yu’ måolik?  Tåya’ måolik na si Yu’us ha’. Un tungu’ ha’ i tinagu’ siha: Cha’-mu famumunu’; cha’-mu umadutteteriu; cha’-mu fañåñakki; cha’-mu fansiknanani ni mandagi; cha’-mu fama’bababa tåotåo; onra si tatå-mu yan nanå-mu.”  Manoppi i taotåo, “Ma’estru, hu kumpli todu esti siha desdi i hiniben-hu.” Pues inatan gui’ as Jesus kun guinaiya ya ilek-ña nu guiya, “Guaha tetehnan debidi un cho’gui. Hånåo ya un bendi i guinaha-mu ya un nå’i i mamopbli; ya un gai guinaha gi langit. Dispues di ennåo, fåttu ya un dalalaki Yu’.”  Dispues di Ha sångan esti siha nina’tristi matå-ña.  Må’pus gui’ tritristi, sa’ meggai guinaha-ña.Manatan si Jesus ya ilek-ña ni mandisipulu-ña, “Ai na minapput i riku na tåotåo humålum gi Rainun Yu’us!”  Nina’fansen manman i mandisipulu ni esti na fino’-ña.  Pues Ha ripiti si Jesus håfa ilek-ña, “Famagu’on-hu, ai na minapput humålum gi Rainun Yu’us!  Guse’ña humålum i kameyu gi madduk håguha ki un riku para u hålum gi Rainun Yu’us.”  Nina’fanmås manman ni esti, pues manasangani, “Intonsis håyi siña masåtba?”  Ha na’chettun i inatan-ña si Jesus giya siha ya ilek-ña, “Para i taotåo hunggan impusipbli, låo para si Yu’us, åhi’; todu pusipbli para si Yu’us.”  Pues si Pedro ha atotga sumangåni Gui’, “In dingu todu i guinahan-måmi ya in dalalaki Håo!”  Manoppi si Jesus, “Åmen, bai Hu asigura hamyu, tåya’ ni dumingu i gimå’-ña, mañe’lu-ña, nanå-ña pat tatå-ña, famagu’on-ña pat prupiedåt-ña put Guåhu yan i ibangheliu ya ti u risibi guini na tiempu sien buettas mås na guma’, che’lu siha, nåna, famagu’un yan prupiedåt–ya fuera di esti para un ma petsigi–ya gi mamamaila’ na tiempu un manå’i taihinekkuk na lina’la’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVII DAMENGGU GI UTDINÅRIU NA TIEMPU</h1>
        <p><strong>Date:</strong> October 1, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvii-damenggu-gi-utdinariu-na-tiempu-5/<p>
        <p>FINENE’NA NA TINAITAI Gn 2, 18-24</p>
<p>Un tinaitai ginin i Lepblun Genesis</p>
<p>Ilek-ña si Yu’us iSaina:  “Ti måolik na u guiguiya ha’ na maisa i lahi.  Bai Hu fa’tinåsi gui’ ga’chong-ña ni afakcha’-ña.”  Intonsis si Yu’us iSainaHa fa’tinas ginin i tanu’ todu klåsi ni manmachålik na gå’ga’, yan paluma gi airi, ya Ha konni’ esti siha guatu giya guiya para u li’i’ håfa para u fanfina’na’an; maseha håfa ni ha fa’na’an siha pues ennåo para na’an-ñiha.  I lahi ha nå’i na’an-ñiha todu i guaka, i paluman i airi, yan i manmachålik na gå’ga’; låo tåya’ umafakcha’ para ga’chong-ña.</p>
<p>Pues si Yu’us iSainaHa na’maigu’ maffung i lahi, ya anai mamaigu’, Ha laknus unu gi kustiyås-ña ya Ha tåmpi ni sensin anai iståba i kustiyas.  Intonsis, si Yu’us iSainaHa fotma i palåo’an ginin i kustiyas ni Ha chuli’ ginin i lahi.  Anai Ha konni’ i palåo’an guatu gi lahi, ilek-ña i lahi:  “Putfin, i te’lang ginin i te’lång-hu, i sensin ginin i sinsen-hu; guiya esti u ma’ågang palåo’an’, sa’ ginin i lahi na mafa’tinas gui’.”  Put esti na rason na i lahi para u dingu si tatå-ña yan nanå-ña ya u dañña’ yan i asaguå-ña, ya u fama’un tåtaotåo i dos.</p>
<p>I finu’ i Saina.</p>
<p>INEPPIN I SÅTMU Ps 128, 1-2. 3. 4-5. 6</p>
<p>R.  PUEDI I SAINA U BENDISI TODU I HA’ÅNI SIHA GI LINA’LÅ’-TA.</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ubas</p>
<p>gi uriyan i lamasa-mu.</p>
<p>INEPPI…..</p>
<p>Atan ha’, sa’ taiguini u fanmabendisi</p>
<p>i lalåhi ni manma’ånåo niSaina.</p>
<p>Puedi iSainaun binendisi ginin Sion:</p>
<p>todu i ha’ånin i lina’lå’-mu</p>
<p>kosa ki un såonåo gi minaguf Hirusalen.</p>
<p>INEPPI…..</p>
<p>Ya un lå’la’ para un li’i’ i famagu’un i famagu’on-mu.</p>
<p>Pås para Israhet!</p>
<p>INEPPI…..</p>
<p>SIGUNDU NA TINAITAI Heb 2, 9-11</p>
<p>Un tinaitai ginin i Katta para i ManHibrehu</p>
<p>Hafañe’lus;</p>
<p>Låo ta lili’i’ si Jesus, Guiya ni mana’takpapa’ña un råtu ki i manånghit, kosa ki ginin i gråsian Yu’us u måtai put todu. Ta lili’i’ Gui’ på’gu makurorona ni gloria yan onru put i finatai ni Ha padesi.  Dinanchi bidå-ña si Yu’us sa’ ginin i pinadesin Jesus na Ha na’suha ginin Guiya todu i ti mamprifektu, sa’ put i Guiya si Yu’us muna’fanhuyung yan sumusteteni i kosas siha, put i para u na’fañåonåo meggai na famagu’on-ña gi gloria.  Si Jesus gumigiha siha guatu gi satbasion.  Ha na’fanggåsgas si Jesus i taotåo siha ginin i isao-ñiha, ennåo mina’ Guiya yan atyu siha i mana’fanggåsgas parehu Tatan-ñiha.  Put ennåo na ti mamåhlåo si Jesus para u ågang siha mañe’lu-ña.</p>
<p>I finu’ i Saina.</p>
<p>IBANGHELIU Mk 10, 2-16</p>
<p>ÅLELUIA</p>
<p>R.  Åleluia.  YANGGIN MANAGUAIYA HIT,</p>
<p>SIEMPRI SUMÅGA SI YU’US GIYA HITA YAN I</p>
<p>KABÅLIS NA GUINAIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Unus kuåntus MamFarisehu siha manmåttu guatu ya put i para u machagi Gui’, mafaisin si Jesus kåo mapitmiti i lahi para u dibutsia i asaguå-ña. Manoppi ya ilek-ña, “Håfa mantinagu’ hamyu as Moises?” Ilik-ñiha, “Si Moises ha pitmiti i dibutsiu yan i matuge’-ña i diklårasion i dibutsiu.” Mansinangåni siha as Jesus, “Ha tugi’ ennåo na tinagu’ si Moises put i manataktak-miyu. Gi tutuhun anai mana’fanhuyung todu i kosas siha si Yu’us Ha fa’tinas låhi yan palåo’an; ya put esti na rason i lahi para u dingu si tatå-ña yan nanå-ña ya u fama’unu ha’ i dos.  Esta ti dodos siha sinoki unu ha’ na sensin.  Put esti na cha’-ña, maseha håyi, sumipåpa’ra håfa nina’dañña’ Yu’us.” Anai manmåttu siha tåtti gi gima’, matutuhun ta’lu i mandisipulu makuestiona Gui’ put esti. Mansinangåni siha,  “Maseha håyi na låhi ni ha dibutsia i asaguå-ña ya umassagua ta’lu yan ottru umisåo adutteriu gui’ kontra i asaguå-ña ya i palåo’an lokkui’ ni ha dibutsia i asaguå-ña ya umassagua yan ottru umisåo adutteriu gui’.”</p>
<p>I taotåo siha makunni’i Gui’ ni mandikiki’ na famagu’un-ñiha para u fampinatcha, ya manlinalåtdi siha ni mandisipulu put esti.  Anai Ha ripåra si Jesus esti nina’lalålu’ ya ilek-ña nu siha, “Sotta i famagu’un ya u fanmåttu giya Guåhu ya cha’-miyu chechema’ siha. Estigui’ siha iyun-ñiha i Rainun Yu’us. Åmen, bai Hu sangåni hamyu ni minagåhit, maseha håyi ni ti ha aksepta i rainun Yu’us taiguihi i patgun ti u hålum gi Rainu.” Dispues Ha toktuk yan Ha bendisi siha, ya mampinatcha ilun-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVI DAMENGGU GI UTDINÅRIU NA TIEMPU</h1>
        <p><strong>Date:</strong> September 25, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvi-damenggu-gi-utdinariu-na-tiempu-5/<p>
        <p>FINENE’NA NA TINAITAI Nm 11, 25-29</p>
<p>Un tinaitai ginin i Lepblun Numiru</p>
<p>Tumunuk påpa’ iSainagi halum mapagåhis ya Ha kuentusi si Moises.  Anai Ha chuli’ dididi’ na espiritu ni iståba giya guiya, Ha nå’i i sitenta na manamku’; ya anai tumohgi i espiritu gi hilu’-ñiha matutuhun masångan håfa siha para u fanmasusedi.</p>
<p>Låo dos låhi ni na’an-ñiha si Eldad yan Medad manaigui gi inetnun sa’ maniståba gi kåmpu.  Siha lokkui’ esti i dos esta gaigi gi lista, låo ti humuyung guatu para i palapåla; låo tumohgi ha’ lokkui’ i espiritu gi hilu’-ñiha ya matutuhun masångan gi kåmpu put håfa para u fanmasusedi.  Pues anai un hobin na låhi ha sangåni insigidas si Moises, “Si Eldad yan Medad masåsangan gi kåmpu put i håfa siha para u fanmasusedi,” si Joshua, i lahin Num ni desdi i pinatgonña ayudåntin Moises ilek-ña, “Saina-hu, Moises, na’påra i dos.”  Låo ineppi as Moises, “Kåo hohosguan håo put guåhu?  Pat put i mamprufeta todu i taotåo iSaina!  Pat put i mannina’i todu siha niSainana u fanmama’prufeta!”</p>
<p>I finu’ i Saina.</p>
<p>INEPPIN I SÅTMU Ps 19, 8. 10. 12-13. 14</p>
<p>R.  I TINAGU’ YU’US NUMÅNA’I MINAGUF I KURASON.</p>
<p>Sen måolik i lai iSaina,</p>
<p>ha na’freresku i anti!</p>
<p>Angokkuyun i tinagu’ iSaina,</p>
<p>ha nåna’i tinemtum i mansinsiyu.</p>
<p>INEPPI…..</p>
<p>Gåsgas i mina’åñao giSaina,</p>
<p>ya mesngun para todu i tiempu;</p>
<p>I otdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Ginin siha nai manunungu’ i tentago’-mu;</p>
<p>bula premiu yanggin manmakumpli esti siha.</p>
<p>Håyi siña lumi’i’ i linachi-ta?</p>
<p>Ginin i ti hu håsngun na applachá-hu na’gåsgas yu’.</p>
<p>INEPPI…..</p>
<p>Susteni i tentago-mu ginin i isao banidå;</p>
<p>cha’-mu na’ginibebetna yu’ ni esti siha.</p>
<p>Pues ennåo ha’ nai siña yu’ tai achaki yan gåsgas</p>
<p>ginin i mandångkulu na isao.</p>
<p>INEPPI…..</p>
<p>SIGUNDU NA TINAITAI Jas 5, 1-6</p>
<p>Un tinaitai ginin i Kattan Santiago</p>
<p>Pues på’gu, hamyu ni manriku, ékkunguk yu!  Fangåti yan fangasao put i minaså’pit ni mamamaila’ para hamyu!  I rikesan-miyu esta manlamas, ya i magagun-miyu esta manggina’ga’.  I oru yan i salåppi’-miyu esta mambinalutan ni tinaki’, ya esti na tinaki’ u tistigu kontra hamyu ya u kinannu’ i sensin-miyu kalang guåfi.  Esta en na’fanmunton rikesa guini gi uttimu na ha’åni siha.  Ti en apåsi ni håfa na suetdun i taotåo siha ni manmacho’chu’ gi gualu’-miyu.  Ekkunguk ha’ i inigung-ñiñiha!  Esta Ha hunguk si Yu’us, i todu Ha na’siña na Saina, i essalåo atyu siha i manmango’ku’.  Bula ginefsaga yan minaguf i lina’la’-miyu guini gi tanu’.  Esta en na’fanyommuk hamyu para i ha’åni anai para en fanmakonni’ para i sagan mamunu’.  Esta en kundena yan en pinu’ i tåya’ isao-ñiha na tåotåo, ya ti maninimbesti hamyu.</p>
<p>I finu’ i Saina.</p>
<p>IBANGHELIU Mk 9, 38-43. 45. 47-48</p>
<p>ÅLELUIA     Jn 17, 17</p>
<p>R.  Åleluia.  I FINO’-MU, O ASAINA, MINAGÅHIT;</p>
<p>NA’FAÑÅNTUS HAM GI MINAGÅHIT.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ilek-ña si Juan as Jesus, “Ma’estru, in li’i’ un tåotåo ni ha u’usa i na’ån-mu para u fandulalak aniti ya in na’képara gui’ sa’ ti såsaonåo guini gi inetnon-ta.”  Manoppi si Jesus, “Cha’-miyu na’kékepara gui’. Tåya’ tåotåo ni umu’usa i na’ån-hu para u fama’tinas milågru ya etmismu tiempu båba sinangångan-ña put Guåhu. Maseha håyi ni ti kumokontra hit pues manhihita. Åmen, bai Hu asigura hamyu na måseha håyi ni muna’fangimin hamyu hånum gi na’ån-hu put i manåotåo i Kristo hamyu ti u måhñao na u fanmanå’i ni premiun-ñiha.</p>
<p>“Låo maseha håyi ni muna’fanabak esti siha na famagu’un gi hinenggin-ñiha, måolekña na u magoddi un ruedan åtchu’ gi agå’ga’-ñiha ya u fanmayuti’ gi halum tåsi. Yanggin i kannai-mu  muna’i’isao håo, utut!  Måolekña humålum gi langit sin un kånnai ki humålum sasalåguan gi ti papara na guåfi yan dos kånnai. Yanggin i addeng-mu muna’i’isao håo, utut!  Måolekña na un hålum gi langit kohu ki un mayoggua sasalåguan yan dos ådding. Yanggin i atadok-mu muna’popoddung håo, laknus huyung!  Måolekña humålum gi langit yan un åtaduk ki un mayoggua sasalåguan yan dos åtaduk anai ‘ti manmåmatai i ilu’ yan i guafi taihinekkuk.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU</h1>
        <p><strong>Date:</strong> September 18, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu-5/<p>
        <p>FINENE’NA NA TINAITAI Wis 2:12, 17-20</p>
<p>Un tinaitai ginin i Lepblun Tinemtum</p>
<p>Ilik-ñiha i manailayi:</p>
<p>Maila’ ya ta istrupeha i tinas na tåotåo, sa’ Ha na’fambububu hit;</p>
<p>Ha kokontra i bidåda-ta siha,</p>
<p>Ha lalålatdi hit put i ta kokontra i tinagu’ ya</p>
<p>ilekña na ti ta dalalalaki i manmapuksai-ta.</p>
<p>Maila’ fan ya ta li’i’ kåo manmagåhit i fino’-ña;</p>
<p>ta nanangga håfa para u masusedi nu Guiya.</p>
<p>Sa’ yanggin lahin Yu’us i tinas na tåotåo, siempri dinifendi Gui’</p>
<p>ya u nina’libri Gui’ ginin i kannai i maninimigu-ña siha.</p>
<p>Maila’ ya ta chagi Gui’ mumattråta yan kumastiga</p>
<p>kåo magåhit na kariñosu yan pasensia Gui’.</p>
<p>Maila’ ya ta kundena Gui’ para un na’mamahlåo na finatai;</p>
<p>sa’ sigun gi fino’-ña mismu siempri inadahi Gui’ as Yu’us.</p>
<p>I finu’ i Saina.</p>
<p>INEPPIN I SÅTMU Ps 54, 3-4. 5. 6-8</p>
<p>R.   I SAINA SUMUSTETENI I LINA’LÅ’-HU.</p>
<p>O Yu’us, na’libri yu’ put i na’ån-mu,</p>
<p>yan difendi yu’ put i fuetsåm-mu.</p>
<p>O Yu’us, ékkunguk i tinayuyot-tu;</p>
<p>ékkunguk i finu’ i pachot-tu.</p>
<p>INEPPI…..</p>
<p>I mambuskaplaitu makokontra yu’,</p>
<p>ya i manmalamåña na tåotåo makekepunu’ yu’;</p>
<p>taigui si Yu’us gi me’nan i matan-ñiha.</p>
<p>INEPPI…..</p>
<p>﻿Atan ha’, sa’ si Yu’us ayudantek-ku;</p>
<p>i Saina sumusteteni i lina’lå’-hu.</p>
<p>Pues bai hu ufreresi Håo abundånsia na sakrifisiu</p>
<p>yan bai hu tuna i na’ån-mu,Asaina, put i minåolek-mu.</p>
<p>INEPPI…..</p>
<p>SIGUNDU NA TINAITAI Jas 3, 16-4, 3</p>
<p>Un tinaitai ginin i Kattan Santiago</p>
<p>Mangginifli’e’-hu:</p>
<p>Amånu ha’ nai guaha hinesguan yan chinattåo, gaigi lokkui’ guennåo i disareklåo yan todu klåsin tinailayi.  Låo i tinemtum ni ginin hilu’ en primet lugåt gåsgas; pasifiku lokkui’, su’åbi, yan kariñosu; bula mina’åsi’ yan manonokcha’ kusetchan manmåolik na cho’chu’; ti ume’eklasi yan ti hipokritu.  Ya i minaolik guiya i kusetchan i tinekcha ni ha tåtmi i pasifiku gi pås.</p>
<p>Ginin manu mågi todu i plaitu yan i atgumentu gi entri hamyu?  Manmåfattu ginin i minalagu’-miyu minaguf, ni ti pumåpara mumu gi sanhalum-miyu.  Guaha malagu’-miyu, låo put ti siña en chili’, manlistu hamyu para en fanmamunu’; mansen malagu’ hamyu una kosa, låo put i ti siña en chili’, manatgumentu yan manmumu hamyu.  Ti måfattu giya hamyu håfa malagu’-miyu sa’ ti en gagagåo si Yu’us ni ennåo.  Ya yanggin manmagågagåo hamyu ti manmannåna’i, sa’ båba intension-miyu; manmanggågagåo hamyu kosas para en isa gi minaguf-miyu.</p>
<p>I finu’ i Saina.</p>
<p>IBANGHELIU Mk 9, 30-37</p>
<p>ÅLELUIA     2 Thes 2, 14</p>
<p>R.  Åleluia.   HA ÅGANG HIT SI YU’US NI IBANGHELIU;</p>
<p>MANMAFÅHAN HIT PARA SI YU’US GININ I</p>
<p>SAINA-TA AS JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Dispues di madingu atyu na lugåt si Jesus yan i mandisipulu-ña matutuhun manlåoya giya Galileha, låo ti malagu’ na u guaha tumungu’ månu Gui’ nai gaigi. Ha fa’nåna’gui i mandisipulu-ña taiguini, “I Lahin i Taotåo para u ma’intrega guatu gi kannai i manailayi na tåotåo ya u mapunu’ Gui’; tres dihas dispues di i finatai-ña u lå’la’ ta’lu.”  Ti makumprendi håfa mansinangåni siha, låo manma’å’ñåo mafaisin Gui’ kuestion.</p>
<p>Manmåttu si Jesus yan i mandisipulu-ña guatu ‘Capernaum’, ya anai manhålum siha gi gima’, mamfinaisin as Jesus, “Håfa atgumentun-mimiyu mientras manhåhanåo hit para i gima’?”</p>
<p>Tåya’ manoppi, sa’ gi kumbitsasion-ñiha manatgumementu håyi mås takkilu’ gi entri siha. Pues matå’chung påpa’ ya Ha ågang i Dossi para i uriyå-ña ya ilek-ña, “Yanggin guaha malagu’ para u primera, debidi u na’yatåtatti gui’ yan u tentågu’ todu i pumalu.”  Pues Ha konni’ un dikiki’ na påtgun ya Ha po’lu gi talu’, ya anai Ha toktuk i patgun ilek-ña nu siha, “Håyi rumisibi tåt kumu taiguini na påtgun gi na’ån-hu, Guåhu ha risisibi; håyi rumisibi Yu’, ha risisibi åhi’ ti Guåhu, sinoki atyu i muna’hånåo Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU</h1>
        <p><strong>Date:</strong> September 11, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu-5/<p>
        <p>FINENE’NA NA TINAITAI Is 50, 4c-9a</p>
<p>Un tinaitai ginin i Lepblun i Prufeta as Isaiah</p>
<p>Si Yu’us i Saina bumaba i talanga-hu para bai hu fanhunguk.</p>
<p>Ya ti hu kontra, ni ti hu bira yu’ tåtti.</p>
<p>Hu nå’i ni tatalo’-hu atyu siha i umañña yu’,</p>
<p>i fasu-hu atyu siha i bumo’uk i batbås-su;</p>
<p>Ti hu tåmpi i matå-hu</p>
<p>anai mapatmåda yan mato’la’i yu’.</p>
<p>Si Yu’us i Saina ayudantek-ku,</p>
<p>pues put ennåo na ti mana’mamåhlåo yu’;</p>
<p>Hu fa’asga’ i matå-hu,</p>
<p>anai hu tungu’ na ti bai hu mana’mamåhlåo</p>
<p>Hihut Gui’ giya guåhu ni prumutehi i dirichok-ku;</p>
<p>yanggin guaha malagu’ kumontra yu’,</p>
<p>maila’ ya ta hita na dos.</p>
<p>Håyi kumuestiotiona i dirichok-ku?</p>
<p>Sotta ya u fåna’ yu’.</p>
<p>Atan ha’, sa’ i Saina i Yi’us ayudantek-ku;</p>
<p>håyi siña prumueba na lachi yu’?</p>
<p>I finu’ i Saina.</p>
<p>INEPPIN I SÅTMU Ps 116, 1-2. 3-4. 5-6. 8-9</p>
<p>R.   BAI HU FAMOKKAT GI ME’NAN I SAINA, GI TANU’ I MANLÅLA’LA’.</p>
<p>Hu gofli’i’ iSaina, ni Ha e’ékkunguk</p>
<p>i bos-su gi ginagåo-hu,</p>
<p>Ni Ha na’talakmagi i talanga-ña</p>
<p>gi atyu na ha’åni anai umågang yu’.</p>
<p>INEPPI…..</p>
<p>Ha uriyåyayi yu’ i inagang i finatai;</p>
<p>ha afufuyut yu’ i inagang i finatai;</p>
<p>måttu giya guåhu un dångkulun linihan yan pininiti.</p>
<p>Pues hu ågang i na’an iSaina,</p>
<p>“OAsaina, na’libri i lina’lå’-hu!”</p>
<p>INEPPI…..</p>
<p>Kariñosu yan tunas iSaina;</p>
<p>magåhit na yo’asi’ i Yi’os-ta.</p>
<p>ISainaHa adadahi i manai nina’siña;</p>
<p>tai nina’siña yu’, låo Ha såtba yu’ si Yu’us.</p>
<p>INEPPI…..</p>
<p>Sa’ Ha na’såfu i anti-hu ginin i finatai,</p>
<p>ti Ha na’tångis i atadok-ku, ya ti Ha na’matompu’ i addeng-hu.</p>
<p>Bai hu famokkat gi me’nan iSaina</p>
<p>gi tanu’ i manlåla’la’.</p>
<p>INEPPI…..</p>
<p>SIGUNDU NA TINAITAI Jas 2, 14-18</p>
<p>Un tinaitai ginin i Kattan Santiago</p>
<p>Hafañe’lus, håfa bali-ña un tåotåo para u sångan na gai hinenggi gui’ yanggin ti siña ha prueba gi aksion-ña?  Kåo siña sinatba gui’ ni ennåo?  Siakåsu na guaha mañe’lu numisisita magågu ya ti mannanahung nengkannu’, håfa bali-ña para u sangåni siha, “Si Yu’us en fambinendisi!  Puedi ti en fanmanenghing yan en fañotchu måolik!”–yanggin ti en na’i siha ni nisisidåt para lumå’la’?  Parehu ha’ yan esti i hinenggi:  yanggin guiguiya ha’, ya tåya’ aksion, pues måtai.Låo siempri guaha sumångan, “Un tåotåo gái hinenggi, i ottru gaigi i aksion.”  Estigui’ inippek-ku, “Fa’nu’i yu taimanu un tåotåo para u gái hinenggi sin aksion.  Guåhu bai hu fa’nu’i håo ni hininggek-ku ginin i aksion-hu.”</p>
<p>I finu’ i Saina.</p>
<p>IBANGHELIU Mk 8, 27-35</p>
<p>ÅLELUIA    Gal 6, 14</p>
<p>R.  Åleluia.  UNU HA’ GLORIÅ-HU, I KILU’US I SAINA-TA AS  JESUKRISTO,</p>
<p>NI HA KLÅBA I TANU’ GIYA GUÅHU YAN GUÅHU GI TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus yan i mandisipulu-ña para i sengsung siha gi uriyan Caesarea Philippi. Mientras manhåhanåo Ha faisin i mandisipulu-ña ni esti na kuestion, “Håyi hinassun-ñiñiha i taotåo siha put Guåhu?” Manmanoppi i mandisipulu, “Guaha umå’aluk na Hågu si Juan Bautista, ottru siha umå’aluk na si Elias, på’gu i pumalu siha ilik-ñiñiha na unu Håo gi mamprufeta siha.” Sumigi Ha faisin siha, “Ya hamyu, håyi Yu’ hinassun-mimiyu put Guåhu?  Manoppi si Pedro, “Hågu i Misihas!” Dispues maninetdin siha as Jesus para cha’-ñiha fane’esangani ni håyi put Guiya.</p>
<p>Pues Ha tutuhun si Jesus fuma’nå’gui siha na i Lahin i Taotåo debidi u famadesi atdit,</p>
<p>u marichåsa ni manåmku’, i manmågas mamåli’, yan i maniskribas, ya u mapunu’, ya tres dihas dispues u lå’la’ ta’lu. Ha sånganñaihun esti siha gi pupbliku.  Pues kinenni’ Gui’ as Pedro para un ringkon ya ha tutuhun inaguaguåti.  Pues Ha bira Gui’ si Jesus, Ha atan i mandisipulu-ña ya Guiya lumalåtdi si Pedro, “Ritira håo gi me’nå-hu, satanås!  I hinassom-mu puru ha’ hinassun tåotåo, ti hinassun Yu’us!”</p>
<p>Ha ågang si Jesus i linahyan yan i mandisipulu-ña ya ilek-ña nu siha, “Yanggin guaha malagu’ tumattiyi Yu’ debidi u maleffa nu guiya mismu, ya u uma i kilu’os-ña, ya u dalalaki Yu’. Håyi muna’kekesåfu i lina’lå’-ña u falingu, låo håyi ni muna’falingu i lina’lå’-ña put Guåhu yan i ibangheliu siempri u såfu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIII DAMENGGU GI UTDINÅRIU NA TIEMPU</h1>
        <p><strong>Date:</strong> September 4, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiii-damenggu-gi-utdinariu-na-tiempu-5/<p>
        <p>FINENE’NA NA TINAITAI Is 35, 4-7a</p>
<p>Un tinaitai ginin i Lepblun i Prufeta as Isaiah</p>
<p>Taiguini ilek-ña iSaina:</p>
<p>Sangåni atyu siha i manluluhan kurason-ñiha:</p>
<p>Na’fanmetgut hamyu, ya cha’-miyu fanma’å’a’ñao!</p>
<p>Esti Guiya i Yi’us-miyu,</p>
<p>måfattu para u na’empas;</p>
<p>Måfattu para en fansinatba</p>
<p>nu i yini’usan na ayudu-ña.</p>
<p>Pues siempri u fanmababa i matan i mambåtchit,</p>
<p>ya u fangklåru i talangan i manangnga;</p>
<p>Pues siempri i mange’yao u fanmanggaloppi kalang binådu,</p>
<p>yan i hila’ i manudu u fangånta.</p>
<p>U fambulokbuk huyung milak hånum gi disiettu,</p>
<p>yan sadduk siha gi anglu na tånu’.</p>
<p>U fama’bañaderu i figan na unai,</p>
<p>ya i anglu na tånu’ u fama’be’bu’ hånum.</p>
<p>I finu’ i Saina.</p>
<p>INEPPIN I SÅTMU Ps 146, 7. 8-9. 9-10</p>
<p>R.   ANTI-HU, TUNA I SAINA!</p>
<p>I Yi’us Jacob fiet para todu i tiempu,</p>
<p>ha nåna’i hustisia i manmapetsisigi,</p>
<p>yan nengkannu’ para i manñålang.</p>
<p>ISainaHa sosotta i manmapreresu.</p>
<p>INEPPI…..</p>
<p>ISaina muna’fanmanlili’i’ i mambåtchit;</p>
<p>iSainaHa håhatsa hulu’ atyu siha i manetekkun påpa’;</p>
<p>ISainaHa guaiya i manunas;</p>
<p>iSainaHa prutetehi i manistrangheru.</p>
<p>INEPPI…..</p>
<p>Ha susteteni i manai saina yan i mambi’uda,</p>
<p>låo Ha kokontra i kinalamtin i manailayi.</p>
<p>ISainau fanggubetna para todu i tiempu,</p>
<p>i Yi’os-mu, Sion, para todu i hinerasion!  Åleluia!</p>
<p>INEPPI…..</p>
<p>SIGUNDU NA TINAITAI Jas 2, 1-5</p>
<p>Un tinaitai ginin i Kattan Santiago</p>
<p>Hafañe’lus, kumu manmanhonggi hamyu gi Saina-ta as Jesukristo, i Sainan i gloria, ni nungka nai en tråta difirensiåo i taotåo put i pusision-ñiha. Siakåsu na un riku na tåotåo ni inaniniyu oru yan minagågagu måolik måttu gi huntan-miyu, ya måttu lokkui’ un popbli na tåotåo ni binahåhaki, yanggin un nå’i mås rispetu i minagågagu måolik ya ilek-mu nu guiya, “Fatå’chung guini gi mås måolik na siya,” låo ilek-mu ni pepbli na tåotåo, “Tohgi guihi guatu, patsino fatå’chung gi hilu’ såtgi gi fi’un addeng-hu,” pues manlachi hamyu ti en na parerehu tratamentun-miyu gi entri hamyu ya manmanhuhusga hamyu ginin i tinailayi.Mangginifli’e’-hu na mañe’lu-hu, fanékkunguk!  Na ada ti Ha atyik si Yu’us i mamopbli na tåotåo guini gi tanu’ para u fanriku gi hinenggi yan para u iyun-ñiha i rainu ni esta Ha prumeti atyu siha i gumufli’i’ Gui’?</p>
<p>I finu’ i Saina.</p>
<p>IBANGHELIU Mk 7, 31-37</p>
<p>ÅLELUIA     Mt 4, 23</p>
<p>R.  Åleluia.   SUMETMUN SI JESUS NU I MAOLIK NA NUTISIA PUT I RAINU</p>
<p>YA HA NA’FANHOMLU’ TODU I MANMALÅNGU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha dingu si Jesus i tanu’ i taotåo Tyre ya umisgin Sidon guatu gi Tasin Galileha para i distritun i Dies na Siudå. Unus kuåntus siha na tåotåo makonni’i Gui’ un låhi ni tangnga yan pahya’ kumuentus ya mafaisin Gui’ para u po’lu i kannai-ña gi hilo’-ña.  Kinenni’ gui’ na maisa as Jesus guatu gi un bånda ya sumuha ginin i linahyan. Ha na’hålum si Jesus i kalulot-ña gi talangan i taotåo, pues tumo’la’, ya Ha patcha i hila’-ña; dispues tumalakhilu’ gi langit ya humågung tåddung.  Ilek-ña nu guiya, “Ephphatha!” (kumeke’ilekña, “Un mababa!”)  Gotpi mababa i talangan i taotåo; pumåra pumahya’, ya ha tutuhun kumuentus måolik. Pues Ha ingkåtga siha na cha’-ñiha fane’essangåni ni håyi; låo mientras mås Ha ingkåtga siha, mås masånganñaihun. Nina’fansen manman i taotåo siha, “Todu i bidå-ña manmåolik!  Ha na’fanmanhunguk i manangnga yan Ha na’fanguentus i manudu!”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXII DAMENGGU GI UTDINÅRIU NA TIEMPU</h1>
        <p><strong>Date:</strong> August 27, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxii-damenggu-gi-utdinariu-na-tiempu-4/<p>
        <p>FINENE’NA NA TINAITAI Dt 4, 1-2. 6-8</p>
<p>Un tinaitai ginin i Lepblun Deuteronomy</p>
<p>Ilek-ña si Moises ni taotåo siha:</p>
<p>“Hamyu ni ManIsrailitas, på’gu nai en ékkunguk i tinagu’ yan i otdin siha ni hu fa’nå’gui hamyu para en kimpli, kosa ki siña hamyu manlå’la’, yan en fanhålum ya en chili’ para iyun-miyu gi tanu’ ni manninana’i hamyu niSaina, i Yi’us i mañainan-miyu.  Mientras en kikimpli i tinagu’ iSaina, i Yi’us-miyu, ni hu faisin hamyu para en che’gui, cha’-miyu nana’yi mås pat muna’susuha palu.  Gof adahi yan en kimpli kabålis, sa’ ginin esti nai umali’i’ ni nasion siha i tinemtum yan minalåti’-miyu, ya an mahunguk todu esti siha na tinagu’ umasångan, ‘Sen magahit na takkilu’ esti na nasion ya manomtum yan manmalåti’ na tåotåo.’  Sa’ håyi na takkilu’ na nasion gof hihut yan i yi’os-ña taiguini iSaina, i Yi’os-ta, hihut kontra hita yanggin ta ågang Gui’?  Patsino, håyi na takkilu’ nasion manmanå’i manhustu na tinagu’ yan otdin ni hu plålanta gi me’nan-miyu på’gu na ha’åni?”</p>
<p>I finu’ i Saina.</p>
<p>INEPPIN I SÅTMU Ps 15, 2-3. 3-4. 4-5</p>
<p>R.  (1)  ATYU I CHUMOCHO’GUI  I TINAS U LÅ’LA’ GI ME’NAN I SAINA.</p>
<p>Atyu i mamomokkat sin isao yan ha cho’cho’gui i tininas;</p>
<p>ni sumåsangan i minagåhit gi kurason-ña</p>
<p>yan ti ha na’måmancha i ottru tåotåo siha ni hila’-ña.</p>
<p>INEPPI….</p>
<p>Ti ha na’lålamin i prohimu-ña,</p>
<p>ni ti ha sånganñañaihun siha;</p>
<p>Ginin guiya na manmachatlili’i’ i manailayi,</p>
<p>mientras ha o’onra atyu siha i manma’å’ñåo nu iSaina;</p>
<p>INEPPI….</p>
<p>Ha kukumpli i prumeså-ña achukka’ makkat,</p>
<p>ti mama’ganånansia ni salappe’-ña</p>
<p>ya ti manaksesepta salåppi’ kontra i manunas.</p>
<p>Atyu i chumocho’gui esti siha</p>
<p>ni ngai’an nai u ma’istotba.</p>
<p>INEPPI…..</p>
<p>SIGUNDU NA TINAITAI  Jas 1, 17-18. 21b-22. 27</p>
<p>Un tinaitai ginin i Kattan Santiago</p>
<p>Hafañe’lus mangginifli’e’-hu:                                                                                                                                    Todu i manmåolik na rigålu yan todu i mås manmåolik na inifresi manmåfattu ginin i langit; måfattu påpa’ ginin as Yu’us, i muna’huyung i linangitan na inina, ni ti matulalaika osino ti nina’hohomhum ni matulaikan-ña. Ginin i minalago’-ña na Ha na’fanhuyung hit ginin i magåhit na finihu’, kosa ki hita para u famfinene’na gi todu i nina’huyong-ña.</p>
<p>Pe’lu hamyu gi papa’ Yu’us yan risibi i finihu’ ni Ha tåtmi gi kurason-miyu, ni siña Ha na’fanlibri hamyu.</p>
<p>Cha’-miyu fa’baban mamaisa hamyu ya para en ékkunguk ha’ i fino’-ña; inlugåt, praktika.</p>
<p>Estigui’ si Yu’us Tåta Ha kunsidedera tai mancha yan magåhit na rilihon: para u fanmasetbi i manai saina yan i mambi’uda gi pinadesin-ñiha, yan para u adahin maisa gui’ putno u nina’tailayi ni tanu’.</p>
<p>I finu’ i Saina.</p>
<p>IBANGHELIU Mk 7, 1-8. 14-15. 21-23</p>
<p>ÅLELUIA</p>
<p>R.  Åleluia.   I TATA MUNA’FANMAFAÑÅGU HIT GININ I MAGÅHIT</p>
<p>NA SINANGÅN-ÑA,</p>
<p>KOSA KI SIÑA HIT MANMAMA’ I PRIMET NA KUSETCHA</p>
<p>GI TODU SIHA I NINA’HUYONG-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>I MamFarisehu yan unus kuåntus ni ma’estrun i Lai ni manmåttu ginin Hirusalen manetnun gi uriyan Jesus. Maripåra na guaha siha gi mandisipulun Jesus mañotchochu sin u mana’fanggåsgas siha–kumeke’ilekña, mafa’gåsi i kannai-ñiha taimanu ha’ i kustumbrin i ManHudihos siha.</p>
<p>I MamFarisehu, yan todu i ManHudihos siha, magogof kumpli i kustumbrin i manåmku’-ñiha ya tåya’ nai mañotchu’ sin u masen fa’gåsi i kannai-ñiha.  Lusdimås, tåya’ nai makånnu’ finahan ginin i mitkåo sin u masåtpi hånum fine’na.  Meggai siha ta’lu na kustumbri ni mapraktitika–put ihemplu, i mafa’gåsin i pusuelu, tåru, takuri yan kåma. Pues i MamFarisehu yan i maneskribas mafaisin si Jesus, “Sa’ put håfa na i mandisipulu-mu ti madalalalaki i kustumbrin i manamko’-ta, ya mañotchochu sin u mafa’gåsi i kannai-ñiha?”Ilek-ña nu siha, “Gof dinanchi i prufeta as Isaias anai ha tugi’ påpa’ put hamyu ni manhipokritu,‘Esti na tåotågui’ masesetbi Yu’ ni labius-ñiha, låo i kurason-ñiha chågu’ kontra Guåhu.Tai bali i rispetun-ñiha nu Guåhu sa’ gi fina’nå’guin-ñiha mafa’fina’nå’guin Yuyu’us i tinagu’ tåotåo.’  Ti en atetendi i tinagu’ Yu’us låo en gegef kumpli i kustumbrin tåotåo.”</p>
<p>Ha na’fanetnun si Jesus i linahyan ta’lu ya Ha sangåni siha, “Ékkunguk Yu’, todu hamyu, ya chagi kumumprendi fan. Tåya’ siña humåtmi i taotåo ginin hiyung ni para u nina’applacha’; låo atyu i humuhuyung ginin i sanhalom-ña, ya ennåo ha’, siña muna’måncha gui’.</p>
<p>Ginin i yahålulum gi kurason nai manhuhuyung i manailayi na plånu siha tåtkumu: umabali’, mañåkki, mamunu’, che’chu’ adutterihas, hambenterihas, manailayi na disehu, fina’baba, applacha’ na hinassu, imbidiu, chatfinu’, banidå yan mambåba na disision.  Todu esti siha na tinailayi manmåfattu ginin i sanhalum ya nina’a’applacha’ i taotåo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> August 21, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu-5/<p>
        <p>FINENE’NA NA TINAITAI Jos 24, 1-2a. 15-17. 18b</p>
<p>Un tinaitai ginin i Lepblun Joshua</p>
<p>Ha na’fanetnun si Joshua todu i rasan Israhet giya Schechem, ya ha ågang todu i manåmku’, i manmå’gas, i hues siha yan i manufisiålis-ñiha.  Anai mamila sigun gi mina’gas-ñiha gi me’nan Yu’us, ha kuentusi si Joshua i taotåo siha:  “Yanggin ti manmaguf hamyu en setbi iSaina, disidi på’gu håyi para en setbi, kåo i yi’us i tatan-miyu gi ottru båndan Sadduk pat i yi’us i Amoritas siha na tåotåo ni manhahamyu.  Sa’ guåhu yan i familiåk-ku, bai in setbi iSaina.”</p>
<p>Låo manmanoppi i taotåo siha, “Ni ngai’an nai bai in yiti’ñaihun iSainaput i para bai in setbi ottru na yu’us siha.  Sa’ iSaina, i Yi’os-ta, kumonni’ hit yan i mañaina-ta ginin iya Ihipto anai maniståba hit manisklåbu.  Ha cho’gui atyu siha i manna’manman na milågru gi me’nan i matåta, Ha prutehi hit duråntin i karerå-ta yan Ha na’fansåfu hit ginin atyu siha na tåotåo ni ta upus.  Pues put ennåo na hami lokkui’ bai in setbi iSaina, sa’ Guiya i Yi’us-måmi.”</p>
<p>I finu’ i Saina.</p>
<p>INEPPIN I SÅTMU Ps 34, 2-3. 16-17. 18-19. 20-21</p>
<p>R.  TAÑÑA’ YA EN LI’I’ I MINAOLIK I SAINA.</p>
<p>Bai hu tuna iSainatodu i tiempu;</p>
<p>i matuna-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina;</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>ISainaHa adadahi i manunas,</p>
<p>ya Ha e’ékkunguk i inagang-ñiha.</p>
<p>ISainaHa chatá’atan i manailayi</p>
<p>ya ti Ha na’fanmahahassu siha guini gi tanu’.</p>
<p>INEPPI…..</p>
<p>﻿ ISainaHa e’ékkunguk i inagang i manunas na tåotåo,</p>
<p>ya Ha akukudi siha ginin todu i achakin-ñiha.</p>
<p>Hihut iSainapara atyu siha i mampininiti kurason-ñiha,</p>
<p>Ha såsatba atyu siha i manmafigis espiritun-ñiha.</p>
<p>INEPPI…..</p>
<p>Bula prubleman-ñiha i manunas na tåotåo,</p>
<p>låo nina’fanlilibri niSainaginin todudu ha’;</p>
<p>Si Yu’us Ha adadahi i te’lang-ñiha;</p>
<p>ya tåya’ ni unu u måhluk.</p>
<p>INEPPI….</p>
<p>SIGUNDU NA TINAITAI Eph 5, 21-32</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Fana’osgi unu yan ottru put i ribirensian-miyu ni Kristo.  Famalåo’an, pe’lu hamyu gi papa’ i åoturidåt i asaguan-miyu taiguihi yanggin en pe’lu hamyu gi papa’ i åoturidåt i Saina. I lahi guaha åoturidåt-ña gi asaguå-ña taimanu ha’ na guaha åoturidåt-ña i Kristo gi Gima’Yu’us; ya i Kristo mismu Guiya i Satbadot i Gima’Yu’us, era i tataotåo-ña. Put ennåo na debi i famalåo’an di u ma po’lu siha kabålis gi papa’ i asaguan-ñiha taimanu ha’ na i Gima’Yu’us Ha popo’lu gui’ gi papa’ i Kristo.</p>
<p>Lalåhi, gefli’i’ i asaguan-miyu taimanu ha’ na Ha gofli’i’ i Kristo i Gima’Yu’us ya Ha na’inñaihun i lina’lå’-ña put i Gima’Yu’us.  Ha cho’gui esti put i para u didika i iklesia gi as Yu’us ginin i fino’-ña, dispues di Ha fa’gåsi gi hanum, put i para u prisenta i Gima’Yu’us giya Guiya yan todu i ginatbon-ña–sin måncha yan tåya’ difekton-ña, sin pekas patsino makalehlu patsino ottru klåsin difektu. I lalåhi siha debidi u ma guaiya i asaguan-ñiha taimanu ha’ i guinaiyan-ñiha ni tataotåo-ñiha. I taotåo ni ha guaiya i asaguå-ña ha guaiyan maimaisa gui’ lokkui’. Tåya’ nai guaha tåotåo ha chatli’i i tataotåo-ña mismu. Inlugåt, ha na’chotchuchu yan ha adadahi, taimanu ha’ i bidåda-ña i Kristo ni Gima’Yu’us; sa’ manmembrun i tataotåo-ña hit. Taimanu ha’ i Ha sångan i eskritura, “Put esti na rason na i lahi ha didingu si tatå-ña yan si nanå-ña ya dumadañña’ yan i asaguå-ña, ya siempri umunu ha’ i dos.” Uma’annuk guini na eskritura un tåddung na sikretu, ni sigun gi kinimprindek-ku siña ma’aplika gi Kristo yan i Gima’Yu’us.</p>
<p>I finu’ i Saina.</p>
<p>IBANGHELIU Jn 6, 60-69</p>
<p>ÅLELUIA</p>
<p>R.  Åleluia.    I FINO’-MU SIHA, O ASAINA, ESPIRITU YAN LINA’LA’,</p>
<p>HÅGU NAI GAIGI I FINIHU’ I TAIHINEKKUK NA LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Meggai gi mandisipulun Jesus ilik-ñiha, “Makkat para ta sungun esti na klåsin fina’nå’gui! Håyi siña humonggi esti?” Låo si Jesus Ha gof tungu’ ha’ na i mandisipulu-ña manggogonggung put i fino’-ña. Ilek-ña nu siha, “Kåo maninistotba hinenggin-miyu? Håfa mohun ya en li’i’ i Lahin i Taotåo kumahulu’ guatu gi anai hagas iståba Gui’?  I espiritu mannåna’i lina’la’; i sensin tai bali. I palåbras ni Hu sangåni hamyu Guiya esti i espiritu yan i lina’la’. Låo guaha giya hamyu ti manmanhonggi.” Gi magåhit, Ha tungu’ ha’ si Jesus desdi i tutuhun håyi ti manmalagu’ manmanhonggi, yan håyi para u trinaiduti Gui’. Pues Ha kuntinuha kumuentusi siha: “Estigui’ nai na Hu sangåni hamyu na tåya’ siña måttu giya Guåhu solu sinedi gui’ ni Tata.”</p>
<p>Desdi esti na tiempu, meggai gi mandisipulu-ña ma’apåtta siha ginin Guiya, ya ti manmalagu’ esta mañåonåo guini na inetnun. Pues ilek-ña si Jesus nu i Dossi, “Kåo para en dingu’ hit lokkui’?” Ineppi Gui’ as Simon Pedro, “Asaina, låo para månu ham guatu?  Hågu nai gaigi i finihu’ i taihinekkuk na lina’la’. Esta manmanhonggi ham; sin duda magåhit, Hågu i santus ni ginin as Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>MANA’KAHULU’ SÅNTA MARIA GI LANGIT</h1>
        <p><strong>Date:</strong> August 13, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/manakahulu-santa-maria-gi-langit-4/<p>
        <p>FINENE’NA NA TINAITAI                                                              Rv 11:19a; 12:1-6a.10ab</p>
<p>Un tinaitai ginin i Lepblun Rebelasion</p>
<p>Mababa i templun Yu’us gi langit, ya mali’i’ i Kahun Kuntråta guihi.</p>
<p>Dispues umannuk un dångkulu yan misteriosu gi langit. Iståba un palåo’an, minagågagu ni atdao ya iståba i pilan gi papa’ i addeng-ña yan kinirorona ilu-ña ni dossi na puti’un. Esta para u fañågu ha’, ya nina’kåti ni piti yan pinadesin para mañågu.  Umannuk ottru misteriosu gi langit. Iståba un dångkulu yan agaga’ na higånti ni sietti ilu-ña yan dies kanghilon-ña ni kinirorona kada unu gi ilu-ña. Ha båtsala ni dadalåk-ña un tetset påtti na puti’un ginin i langit ya ha yuti’ påpa’ gi tanu’. Tumohgi gi me’nan i palåo’an, put i para u tuchu’ i patgon-ña gigun mafañågu. Dispues ha fañågu un patgun låhi, ni para u gubetna ni bariya todu i nasion siha. Låo mahabåo i patgun ya makonni’ para as Yu’us yan para i tronu-ña. Malågu i palåo’an para i disiettu, para atyu na lugåt i ﻿</p>
<p>Ha pripåra si Yu’us para Guiya.</p>
<p>Dispues hu hunguk un a’gang na bos gi langit ilelek-ña, “På’gu nai måttu i satbasion Yu’us! På’gu nai Ha na’annuk i fuetsån-ña si Yu’us kumu Rai!  På’gu nai Ha na’annuk i Misihås-ña ni åoturidåt-ña!”</p>
<p>I finu’ i Saina.</p>
<p>INEPPIN I SÅTMU                                                               Ps 45, 10. 11. 12. 16</p>
<p>R.  I RARAINA TUMOTOHGI GI AGAPA’-MU, MINAGÅGAGU ORU.</p>
<p>I raraina matåchung gi agapa’-mu,</p>
<p>minagågagun oru ginin Ophir.</p>
<p>INEPPI…..</p>
<p>Ekkunguk, hagå-hu, ya un kumprendi; atituyi yan un dalalaki.</p>
<p>Maleffanñaihun ni taotåo-mu yan i gima’ tatå-mu,</p>
<p>INEPPI…..</p>
<p>Pues siempri u fangguaiya i rai ni bunitå-mu;</p>
<p>Guiya i ma’gås-mu.</p>
<p>INEPPI…..</p>
<p>Manmaguf manmakonni’ hålum;</p>
<p>para i palåsyun i rai.</p>
<p>INEPPI…..</p>
<p>SIGUNDU NA TINAITAI                                                                 1 Cor 15, 20-27</p>
<p>Un tinaitai ginin i primet na Kattan San Pablo para i taotåo Corinth</p>
<p>Mañe’lu-hu:  Låo estigui’ i minagåhit na esta i Kristo mana’lå’la’ ginin i finatai, ya Guiya esti gumarentitiha na atyu siha i manmamaigu’ gi finatai u mana’fanlå’la’ lokkui’. Taimanu ha’ na måttu i finatai ginin un låhi, pues taiguennåo ha’ lokkui’ na u fåttu i lina’la’ ginin i finatai un låhi. Taimanu ha’ na todu i taotåo manmåtai put i mandañña’-ñiha yan si Adan, pues taiguennåo ha’ lokkui’ na todu u mana’fanlå’la’ ginin i finatai put i mandañña-ñiha gi Kristo. Låo kada unu u mana’lå’la’ sigun gi tarihå-ña:  I Kristo, fine’na; dispues, gi ha’ånin i finatton-ña, todu atyu siha i taotåo-ña. Dispues di ennåo u fåttu i uttimu; siempri i Kristo Ha gånna todu i espirituhåt na manmå’gas, åoturidåt, yan fuetsa, ya u intrega i Rainu guatu gi as Yu’us Tåta. Debidi u fanggubetna i Kristo astaki Ha gånna si Yu’us todu i inimigu ya Ha po’lu siha gi papa’ i addeng-ña. I uttimu na inimigu ni para u magånna era i finatai. Ilek-ña i eskritura, “Ha po’lu si Yu’us todu siha gi papa’ i addeng-ña.”</p>
<p>I finu’ i Saina.</p>
<p>IBANGHELIU                                                                                   Lk 1, 39-56</p>
<p>ÅLELUIA</p>
<p>R.  Åleluia.  MANA’KAHULU’ SI MARIA GI LANGIT,</p>
<p>YA MANESSALÅO I MANÅNGHIT YU’US PUT I</p>
<p>MINAGUF-ÑIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Chumaddik si Maria guatu gi sengsung giya Hudeha ni gaigi gi eksu’. Humålum gi gima’ ‘Zechariah’ ya ilek-ña as Isabel, “Håfa dai che’lu-hu.” Anai hininguk i bos-ña as Isabel manggaloppi i patgun gi halum tiyån-ña.  Inina si Isabel ni Espiritu Såntu ya kumuentus a’gagang, “Matuna håo entri todu i famalåo’an! Matuna i patgun ni para un fañågu! Håfa i rason na u fåttu giya guåhu esti na dångkulun onru, na i nanan i Saina-hu u fåttu mågi para u bisita yu’?  Gigun hu hunguk i bos-mu, manggaloppi i patgun gi halum tiyån-hu ni minagof-ña.  U matuna håo sa’ un honggi na u makumpli giya hågu i sinangan i Saina.”</p>
<p>Dispues ilek-ña si Maria:</p>
<p>“I kurason-hu ha tutuna i tinakhilu’ i Saina,</p>
<p>I anti-hu mañodda’ minaguf gi as Yu’us i satbadot-hu.</p>
<p>Ha hassu yu’, i humitdi na tentago’-ña;</p>
<p>ya desdi på’gu todu i taotåo u ma’ågang yu’ dichosa.</p>
<p>Si Yu’us, i todu Ha na’siña mandångkulu siha fina’tinås-ña para guåhu,</p>
<p>ya såntus i na’ån’-ña;</p>
<p>Ha ma’asisi’i todu siha i muma’a’ñåñagui Gui’,</p>
<p>desdi un kinahulu’ tåotåo asta ottru.</p>
<p>Ha istitira huyung i metgut na kannai-ña;</p>
<p>ya Ha chalalapun i taotåo siha ni mambanidosu hinassun-ñiha.</p>
<p>Ha såsaggui’ påpa’ i manmetgut siha na rai ginin i tronun-ñiha,</p>
<p>ya Ha na’fanakkilu’ i manakpapa’.</p>
<p>Ha na’fanhåhaspuk i manñålang ni manmåolik siha na kosas,</p>
<p>ya i manriku Ha rititira sin håfa.</p>
<p>Ha kumpli i prumiså-ña ni mañaina-ta,</p>
<p>måttu Gui’ para u ayuda i tentago’-ña as Israhet;</p>
<p>Ya ti maleffa Ha na’annuk i mina’ase’-ña as Abrahan</p>
<p>yan i famagu’on-ña para todu i tiempu.”</p>
<p>Sumåga si Maria gi as Isabel tres mesis, dispues humånåo tåtti para i gimå’-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIX DAMENGGU GI UTDINÅRIU NA TIEMPU</h1>
        <p><strong>Date:</strong> August 6, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xix-damenggu-gi-utdinariu-na-tiempu-5/<p>
        <p>FINENE’NA NA TINAITAI                                                                          1 Kgs 19, 4-8</p>
<p>Un tinaitai ginin i primet na Lepblun i Manrai</p>
<p>Humånåo si Elijah para i disiettu kuentan un diha na pinekkat, asta ki måttu gi un trongku ni mafa’nana’an iskoba ya matå’chung gi sampapa’.  Manåyuyut gui’ para u måtai ya taiguini tinayuyot-ña: “Esta o’sun yu’, O Asaina! Konni’ yu’ sa’ parehu ha’ yu’ yan i mañaina-hu.”  Umåssun påpa’ ya malingu maigo’-ña gi papa’ i trongkun iskoba, ya pinatcha gui’ ni anghit yan tinagu’ gui’ na u kahulu’ ya u chotchu.  Manatan gui’ ya ha li’i’ gi fi’un i ilu-ña un pån yan un buteyan hånum.  Dispues di chumotchu yan gumimin, umåssun ta’lu, låo tuma’lu tåtti i anghit iSainaya pinatcha ya tinagu’ gui’, “Kahulu’ ya un chotchu osino siempri mampus anåkku’ i biåhi!”  Kumahulu’ gui’ ya chumotchu yan gumimin; anai nina’metgut gui’ ni nengkannu’ mamokkat gui’ kuarenta dihas yan kuarenta notchi para i sabånan Yu’us, ni mafa’nana’an Horeb.</p>
<p>I finu’ i Saina.</p>
<p>INEPPIN I SÅTMU                                                               Ps 34. 2-3. 4-5. 6-7. 8-9</p>
<p>R.   TAÑÑA’ YA EN LI’I’ I MINAOLIK I SAINA.</p>
<p>Bai hu tuna iSainatodu i tiempu;</p>
<p>i matunå-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina;</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>Ta fanhita tumuna iSaina,</p>
<p>ta fanhita todu muna’takkilu’ i na’ån-ña.</p>
<p>Hu ispiha iSaina, ya Ha oppi yu’</p>
<p>ya Ha na’måhgong todu i ma’a’ñåo-hu.</p>
<p>INEPPI…..</p>
<p>Atan si Yu’us ya un nina’ma’lak ni minaguf,</p>
<p>ya ti u mamåhlåo i matå-mu.</p>
<p>ISainaHa hunguk i inagang i mamadedesi,</p>
<p>ya Ha na’libri gui’ ginin todu i pinadesi-ña.</p>
<p>INEPPI……</p>
<p>I anghit iSainani sumåsaga yan siha,</p>
<p>ha na’fanlibri todu i manma’å’ñåo as Yu’us.</p>
<p>Tañña’ ya en li’i’ i minaolik iSaina;</p>
<p>trangkilu atyu na tåotåo i lumilihing giya Guiya.</p>
<p>INEPPI…..</p>
<p>SIGUNDU NA TINAITAI                                                                             Eph 4, 30-5, 2</p>
<p>Untinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Cha’-miyu muna’triristi i Santus na Espiritun Yu’us; sa’ gi Espiritu nai gaigi i matkån-ña si Yu’us na iyon-ña hamyu, ya Ha garentitiha na siempri måttu i Ha’åni anai para en nina’fanlibri as Yu’us. Yiti’ huyung todu i minala’it, i minalagu’ i sensin, yan i linalålu’. Båsta manessalao pat sino manmaninsutta, båsta i sinientin chinatli’i’.  Inlugåt, na’fangkariñosu hamyu unu yan ottru, yan fana’asi’i unu yan ottru, taimanu ha’ na esta maninasi’i hamyu as Yu’us ginin i Kristo.</p>
<p>Put i mangguinaiya hamyu as Yu’us na famagu’on-ña, debidi en chagi para en famparehu yan Guiya. I lina’la’-miyu debidi u dinirihi ni ginefli’i’, taimanu ha’ na Ha gofli’i’ hit i Kristo ya Ha nå’inñaihun i lina’lå’-ña put hita kalang un påopåo na inifresi yan sakrifisiu ni muna’mamaguf si Yu’us.</p>
<p>﻿                        I finu’ i Saina.</p>
<p>IBANGHELIU                                                                                               Jn 6, 41-51</p>
<p>ÅLELUIA    Jn 6, 51-52</p>
<p>R.  Åleluia.   ILEK-ÑA I SAINA, GUÅHU I LALA’LA’ NA PÅN NI</p>
<p>GININ I LANGIT:</p>
<p>YANGGIN GUAHA KUMÅNNU’ ESTI NA PÅN U LÅ’LA’</p>
<p>PARA TODU I TIEMPU.</p>
<p>R.  Åleluia</p>
<p>.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gi esti i ManHudihos matutuhun manggongung kontra as Jesus sa’ put ilek-ña, “Guåhu i lala’la’ na pån ni ginin i langit.” Sigi ha’ di masångan: “Na ada ti Guiya esti si Jesus, i Lahin Jose? Na ada ti ta tungu’ si tatå-ña yan si nanå-ña? Ya håfa na para u åluk na ginin i langit Gui’ mågi?” Mansinangåni siha as Jesus, “Båsta manggonggung.  Tåya siña måttu giya Guåhu solu inagang gui’ as Tatå-hu; Guåhu bai Hu na’kahulu’ gui’ gi uttimu na ha’åni.  Esta matugi’ gi mamprufeta siha:  U famfina’nå’gui siha as Yu’us.  Maseha håyi ni humunguk i Tata ya manungu’ ginin Guiya u fåttu giya Guåhu.  Åhi’ ti put esta guaha lumi’i’ i Tata– sa’ atyu ha’ i ginin as Yu’us esta lumi’i’ i Tata.  Åmen, åmen, bai Hu sen asigura hamyu, na atyu i manhonggi u gai lina’la’ taihinekkuk. Guåhu i pån ni mannåna’i lina’la’.  I mañainan-miyu mañotchu ‘manna’ gi disiettu, låo manmåtai. Låo esti na pån ni måttu ginin i langit para u kånnu’ i taotåo ya ni ngai’an na u måtai.  Guåhu mismu i lala’la’ na pån ni måttu ginin i langit.  Håyi i kumånnu’ esti na pån u taihinekkuk lina’lå’-ña; i pån ni para bai Hu nå’inñaihun Guiya ennåo i sinsen-hu, para i lina’la’ i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVIII DAMENGGU GI UTDINÅRIU NA TIEMPU</h1>
        <p><strong>Date:</strong> July 31, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xviii-damenggu-gi-utdinariu-na-tiempu-4/<p>
        <p>FINENE’NA NA TINAITAI                                                                          Ex 16, 2-4. 12-15</p>
<p>Un tinaitai ginin i Lepblun Exodus</p>
<p>Interu i kumunidån i ManIsrailitas manggonggung kontra si Moises yan Aaron.  Ilik-ñiha i ManIsrailitas ni esti i dos, “Manmåolek-ña ha’ hit yanggin manmåtai gi kannaiYu’usgiya Ihipto, mientras manmatå’ta’chung hit ya mañotchochu kåtni yan pån ya manhåhaspuk hit.  Låo nåya ha’ en kenni’ ham mågi guini gi disiettu ya para u fanmåtai ñålang i kumunidå!”</p>
<p>Pues ilek-ña iSainaas Moises, “Bai Hu na’uchan påpa’ pån ginin i langit para hamyu.  Kada diha u fanhuyung i taotåo ya u marikohi i pattin-ñiha; taiguini na bai chagi siha, ya bai li’i’ kåo u madalalaki i tinago’-hu pat åhi’.</p>
<p>“Hu hunguk i ginenggung i ManIsrailitas.  Sangåni siha: En fañotchu kåtni yanggin på’gu homhum, yan gi egga’an en fanhåspuk ni pån, kosa ki siña en tingu’ na Guåhu, iSaina, i Yi’us-miyu.”</p>
<p>Gi pupuengi manhuyung i ke’ku’ ya piesa ha’ gi halum kåmpu.  Gi egga’an tinampi i kåmpo ni chi’up, ya anai umånglu’ i chi’up iståba gi hilu’ odda’ finu na fina’arina.  Anai mali’i’ esti, manafaisin kada unu, “Håfa esti?” sa’ put i ti matungu’.  Mansinangåni siha as Moises, “Guiya esti i pån ni mannina’i hamyu niSainapara en kannu’.”</p>
<p>I finu’ i Saina.</p>
<p>INEPPIN I SÅTMU                                                               Ps 78, 3-4. 23-24. 25. 54</p>
<p>R.  (24)  MANNINA’I SIHA NI SAINA PÅN GININ I LANGIT</p>
<p>Esta in hinguk esti siha yan in tingu’;</p>
<p>manmasangåni ham ni mañainan-måmi,</p>
<p>bai in sangåni i manmamamaila’ na hinerasion put esti siha,</p>
<p>i mangguaiyayun yan manmetgut na bidå-ña iSaina,</p>
<p>i manna’manman na bidå-ña.</p>
<p>INEPPI…..</p>
<p>Put ennåo na Ha otdin i mapagåhis siha</p>
<p>yan Ha baba i pettan i langit;</p>
<p>Ha na’uchan påpa’ si Yu’us manna gi hilu’-ñiha para na’-ñiha</p>
<p>yan mannina’i siha linangitan na pån.</p>
<p>INEPPI…..</p>
<p>Makånnu’ ni taotåo siha i pån i manånghit;</p>
<p>ya mannina’i siha abundånsia na mantinsion.</p>
<p>Ya Ha konni’ siha para i sagrådu na tano’-ña,</p>
<p>para i eksu’ ni Ha gånna ni agapa’-ña.</p>
<p>INEPPI…..</p>
<p>SIGUNDU NA TINAITAI                                                                 Eph 4, 17. 20-24</p>
<p>Un tinaitai ginin i kattan San Pablo para i taotåo Ephesus</p>
<p>Hafañe’lus:</p>
<p>Intonsis, gi na’an i Saina, hu sangångani hamyu para en gef adahi: ya cha’-miyu fanlåla’la’ kalang i MamPagånu, ni tåya’ bali-ña i hinassun-ñiha.  Ti ennåo tiningu’-miyu put i Kristo! Hunggan esta en hinguk put Guiya, ya kumu en tattitiyi Gui’ manmafa’nå’gui hamyu ni minagåhit gi as Jesus.  Intonsis yuti’ huyung i hagas na klåsin lina’la’-miyu, atyu i lina’la’-miyu gi manmaloffan na tiempu, atyu i hagas na kustumbrin-miyu ni dinistrorosa ni fafá’baba na minalagu’.  Debidi u fannuebu i kurason yan i hinassun-miyu, ya debidi en hatmi i nuebu na kustumbri, ni mafa’tinas gi pinarehun Yu’us ya uma’annuk gi magåhit na lina’la’ ni tinas yan såntus.</p>
<p>I finu’ i Saina.</p>
<p>IBANGHELIU                                                                                               Jn 6, 24-35</p>
<p>ÅLELUIA    Mt 4, 4</p>
<p>R.  Åleluia.   TI GININ I PÅN HA’ NA LÅLA’LA’ I TAOTÅO,</p>
<p>LÅO GININ TODU I FINIHU’ NI HUMUHUYUNG GININ</p>
<p>I PACHUT YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Anai mali’i’ ni linahyan tåotåo na ni si Jesus ni i mandisipulu manggaigi, siha lokkui’ manma’udai gi boti ya manhånåo para ‘Capernaum’ para u ma’ispiha Gui’.  Anai masodda’ si Jesus gi ottru båndan hagoi ilik-ñiha nu Guiya, “Ma’estru, ngai’an nai måttu Håo mågi?” Manineppi siha as Jesus:  “Åmen, åmen, bai Hu asigura hamyu, ti en ispipiha Yu’ put i manmanli’i’ hamyu siñåt låo sino ki put i mañotchu hamyu yan manhåspuk hamyu nu i pån.  Ti debidi en fanmachocho’chu’ put i nengkannu’ ni siña mahangi’ låo sino ki fanmacho’chu’ put i nengkannu’ ni para u måmåolik ha’ todu i tiempu, atyu na nengkannu’ ni para en fannina’i ni Lahin i Taotåo; sa’ put Guiya ennåo na si Yu’us Tåta Ha po’lu i seyu-ña.”  Anai mahunguk esti ilik-ñiha nu Guiya, “Håfa debidi in fa’tinas para in che’gui i che’chu’ Yu’us?”   Manoppi si Jesus:  “Estigui’ i che’chu’ Yu’us; pe’lu i hinenggin-miyu gi atyu i Ha na’hånåo.”  Mafaisin Gui’ ni linahyan, “Yanggin para bai in pe’lu i hinenggin-måmi giya Hågu håfa na klåsin siñåt para Un cho’gui para bai in li’i’?  Håfa ufisiosio-mu?  Mañotchu ‘manna’ i mañainan-måmi gi disiettu;  sigun gi Eskritura  ‘Mannina’i siha as Yu’us pån ginin i langit para u makånnu’.’ ”  Ilek-ña si Jesus nu siha:  “Åmen, åmen, bai Hu asigura hamyu ni minagåhit, ti si Moises numå’i hamyu pån ginin i langit; sino ki si Tatå-hu numå’i hamyu ni linangitan na pån.  I pån Yu’us mafåttu ginin i langit ya Ha nåna’i lina’la’ i tanu’.”  I taotåo siha magågåo Gui’ ilik-ñiñiha, “Siñot, nå’i ham ni esti na pån para todu i tiempu.” Maninisplikåyi as Jesus taiguini:  “Guåhu mismu i pån ni mannåna’i lina’la’; i mattu giya Guåhu ni ngai’an nai u ñålang ta’lu, i manhonggi nu Guåhu ni ngai’an nai u må’hu ta’lu.” I Ibangheliun i Saina.</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU</h1>
        <p><strong>Date:</strong> July 24, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu-5/<p>
        <p>FINENE’NA NA TINAITAI                                                                          2 Kgs 4, 42-44</p>
<p>Un tinaitai ginin i sigundu na Lepblun i Manrai</p>
<p>Måttu un tåotåo ginin Baal-shalishah ha chulili’i si Elisha, i taotåo Yu’us, benti na pidåsun pån ni mafa’tinas ginin i primet na tinekcha’ sibåda, yan fresku na masotkan mai’is.  Ilek-ña si Elisha, “Nå’i i taotåo siha ya u ma kånnu’ “.  Låo ti malagu’ i sitbinten-ña ya ilek-ña, “Håfa taimanu para bai hu plånta esti gi me’nan sientu na lalåhi?”  Ha insisti si Elisha ya ilek-ña, “Nå’i i taotåo siha ya u ma kånnu’.” Sa’ taiguini ilek-ña iSaina, Para u fañotchu i taotåo siha ya para u guaha ha’ sopbla.”  Ya anai munhåyan mañotchu, guaha dididi’ sopbla, taimanu ha’ ilek-ña iSaina.</p>
<p>I finu’ i Saina.</p>
<p>INEPPIN I SÅTMU                                                               Ps 145, 10-11. 15-16. 17-18</p>
<p>R.  (16)  I KANNAI I SAINA MUNA’FAÑOTCHUCHU HIT;</p>
<p>HA NÅNA’I HIT TODU I NISISIDÅT-TA.</p>
<p>Todu i fina’tinås-mu Un manå’i gråsia, OAsaina,</p>
<p>ya Un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minitgot-mu.</p>
<p>INEPPI…..</p>
<p>I matan todu ma’a’atan Håo kun inangokku;</p>
<p>ya Un nåna’i siha nengkannu’-ñiha gi ma’apunta na tiempu;</p>
<p>Un baba i kannai-mu</p>
<p>ya Un na’satisfetchu i minalagu’ todu i manlåla’la’ na kosas.</p>
<p>INEPPI….</p>
<p>Tunas HåoAsainagi todu i bidå-mu,</p>
<p>fiet Håo gi todu i che’cho’-mu.</p>
<p>Hihut HåoAsaina,para atyu siha i umå’agang Håo,</p>
<p>para atyu siha i umå’agang Håo gi minagåhit.</p>
<p>INEPPI…..</p>
<p>SIGUNDU NA TINAITAI                                                                             Eph 4, 1-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Guåhu prisuneru yu’ sa’ put i hu sesetbi i Saina, intonsis, hu sosoyu’ hamyu; dalalaki atyu na klåsin lina’la’ i Ha fa’tinas si Yu’us anai maninagang hamyu.  Na’fanhumitdi hamyu todu i tiempu, suåbi, yan pasensia.  Na’annuk i ginefli’i’-miyu put i mana’asungun hamyu.  Che’gui kuåntu i siña para u gagaigi ha’ i dinañña’ ni ginin i Espiritu ni måfattu ginin i pås ni muna’fandadañña’ hamyu kumu unu.  Unu ha’ na tataotåo yan unu ha’ na Espiritu, taimanu na unu ha’ na inangokku guaha ni esta maninagang hamyu guatu as Yu’us.  Unu ha’ na Saina guaha, yan unu ha’ na hinenggi, yan unu ha’ na båotismu; unu ha’ na Yu’us guaha ya Guiya i Tatan todu i taotåo siha, ni Guiya i Sainan todu, ni machocho’chu’ ginin todu, yan gagaigi Gui’ gi todu.</p>
<p>I finu’ i Saina.</p>
<p>IBANGHELIU                                                                                               Jn 6, 1-15</p>
<p>ÅLELUIA</p>
<p>R.  Åleluia.  UN TAKKILU’ NA PRUFETA UMANNUK GI ENTALO’-TA;</p>
<p>HA BISITA SI YU’US I TAOTÅO-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Dispues di esti, Ha upus si Jesus i Tasin Galileha osino Tiberias.  Un dångkulun linahyan tåotåo matattiyi Gui’, sa’ put i mali’i’ i milågru anai Ha na’fanhomlu’ i manmalångu. Humånåo si Jesus hulu’ gi eksu’ ya matå’chung påpa’ yan i mandisipulu-ña siha.  Esta hihihut i Giput Påsguan i ManHudihos.  Ha atan si Jesus i uriyå-ña ya Ha li’i’ na guaguaguatu un dångkulun linahyan tåotåo giya Guiya, pues ilek-ña as Felipe, “Amånu nai siña manmamåhan hit sufisienti na nengkannu’ para ta na’fañotchu esti siha na tåotåo?” (Ha sångan esti put i para u chagi si Felipe; sa’ Guiya esta Ha tungu’ håfa para u cho’gui.)  Manoppi si Felipe, “Maseha para u fanadumididi’ ha’ esti na kantidån tåotåo, ti nahung ni dos sientus pesus na balin pån.  Unu gi mandisipulu-ña, si Andres, i che’lun Simon Pedro, ilek-ña: “Gaigi guini un påtgun mañuñuli’ singku pidåsun pån sibåda yan dos na guihan låo håfa bali-ña ennåo para todu esti siha na tåotåo?” Mansinangåni siha as Jesus, “Na’fanmatå’chung påpa’ i taotåo siha.”  (Bula chå’guan guini na lugåt). Intonsis todu i taotåo siha manmatå’chung påpa’; kåsi ennåo i singku mit na lalåhimaniståba guennåo.  Ha chuli’ si Jesus i pån, mannå’i gråsia as Yu’us, ya Ha påtti i taotåo siha ni manmatåta’chung.  Taiguennåo ha’ lokkui’ bidå-ña ni guihan, ya todu manmapåtti månu ha’ i minalagu’-ñiha.  Anai manhåspuk todu, ilek-ña nu i mandisipulu-ña, “Rikohi i sepbla na pidåsu siha; mungnga hit dumispitdisia maseha dididi’.”  Pues manmarikohi todu, ya mana’bula dossi na kanåstra ni pidåsu siha ni sepbla ginin i singku na pån sibåda ni makannu’ ni taotåo siha.  I taotåo siha ni maniståba guennåo, anai mali’i’ esti na milågru ni Ha fa’tinas si Jesus, ilik-ñiha, “Siguru na Guiya esti i Prufeta ni para u fåttu guini gi tanu’!”  Ha tungu’ ha’ si Jesus na para u fanmåttu para u makonni’ fuetsåo Gui’ ya para u mana’rai; put ennåo na tuma’lu hulu’ gi eksu’ Guiguiya ha’ na maisa.</p>
<p>I Ibangheliun i Saina.</p>

        </section>
        <hr>
        
        <section>
        <h1>XVI DAMENGGU GI UTDINÅRIU NA TIEMPU</h1>
        <p><strong>Date:</strong> July 17, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvi-damenggu-gi-utdinariu-na-tiempu-4/<p>
        <p>FINENE’NA NA TINAITAI                                                                          Jer 23, 1-6</p>
<p>Un tinaitai ginin i Lepblun i Prufeta as Jeremiah</p>
<p>Ilek-ña iSaina, manmatdisidu i pastot siha ni muna’fanabak yan chumalapun i kinilu gi pastahi-hu.  Intonsis taiguini ilek-ña iSaina, i Yi’us Israhet, kontra i pastoris siha ni uma’atan i taotåo-hu:  Esta en chalapun i kinilu-hu siha yan en dilalak siha.  Ti en asisti siha, låo guåhu bai Hu arekla hamyu ya bai kastiga i tailayi na bidan-miyu.  Guåhu mismu bai Hu na’fanetnun i sepbla gi katdumin i kinilu-hu ginin todu i tanu’ ni Hu dulalak siha ya bai konni’ tåtti para i sagan-ñiha gi sabaneta; guennåo nai u fanmåmta’ yan u fanmamuttiplika.  Ilek-ña iSaina, bai Hu apunta pastot para siha para u faninadahi ya båsta manma’å’ñåo yan manlåolåo; ya tåya’ u fåtta.</p>
<p>Ilek-ña iSaina, atan ha’ sa’ mamamaila’ i ha’åni siha, anai para bai Hu kåhat hulu’ un tunas na sinisu para si David;  Para u må’gås yan para u måolik gubetnoñ-ña kumu rai, siempri ha cho’gui håfa tunas yan dinanchi gi tanu’.  U masåtba iya Hudah gi tiempon-ña, u lå’la’ gi siguridåt iya Israhet.  I na’an ni manå’i Gui’:  “ISainai hustisiå-ta.”</p>
<p>I finu’ i Saina.</p>
<p>INEPPIN I SÅTMU                                                                           Ps 23, 1-3. 3-4. 5. 6.</p>
<p>R.  (1)  I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu, tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’ mamomokkat yu’ gi hemhum na kañåda</p>
<p>tåya’ tailayi ma’a’ñåo-hu; sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                             Eph 2, 13-18</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Hamyu ni ginin manchågu’, mandadañña’ på’gu yan i Kristo Jesus, manmakonni’ hamyu guatu hihut ginin i sakrifisiun i finatai-ña i Kristo.</p>
<p>I Kristo mismu muna’fåttu i pås giya hita anai Ha na’fandañña’ i MamPagånu yan i ManHudihos kumu un tåotåo. Ha tupa påpa’ i Kristo i liga ni dumibibidi yan muna’faninimimigu siha. Ha funas i tinagu’ yan i areklu siha ni manmåfattu ginin i Lai i ManHudihos put i para u fa’tinas unu ha’ ni nuebu na rasan tåotåo ginin esti i dos gi mandañña’-ñiha yan Guiya, ya ginin esti na Ha istapblesi i pås. Put i finatai-ña gi kilu’us i Kristo Ha distrosa i inachatli’i’-ñiha; ya ginin i kilu’us na Ha na’dañña’ i dos råsa gi un tataotåo ya Ha konni’ siha tåtti para as Yu’us.  Pues måttu i Kristo ya sumetmun put i Maolik na Nutisian pås para todu–para hamyu ni MamPagånu, ni ginin manchågu’ gi as Yu’us, yan para i ManHudihos, ni manhihut giya Guiya.  Ginin i Kristo na todus hit, ManHudihos yan MamPagånu, mañiha manmåttu guatu gi unu na Espiritu para guatu gi me’nan i Tata.</p>
<p>I finu’ i Saina.</p>
<p>IBANGHELIU                                                                                               Mk 6, 30-34</p>
<p>ÅLELUIA.</p>
<p>R.  Åleluia.   ILEK-ÑA I SAINA, I GA’-HU KINILU MAHUHUNGUK I BOS-SU;</p>
<p>HU TUNGU’ SIHA, YAN MADALALALAKI YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Mabira siha tåtti i manapostulis ya masangåni si Jesus nu todu i bidan-ñiha yan i finanå’guin-ñiha. Ilek-ña nu siha, “Fanmamaila’, hamyu ha’ na maisa, para un sasahngi na lugåt ya en fandiskånsa un råtu.”  Un dångkulun linahyan tåotåo manmåfattu yan manhåhanåo guatu, ya kana’ ha’ impusipbli siha ni para u fañotchu. Intonsis manhånåo gi boti si Jesus yan i manapostulis mañisiha ha’ na maisa para un lugåt ni apattåo. Manmali’i’ siha ni taotåo na manhåhanåo, ya meggai tumungu’ para månu siha. Tåotåo siha ginin todu i sengsung manmamokkat chaddik guatu guihi na lugåt, ya manmo’na ki si Jesus yan i manapostulis.</p>
<p>Anai manunuk gi boti Ha li’i’ si Jesus un dångkulun linahyan. Nina’ma’åsi’ nu siha, sa’ kalang siha kinilu sin pastot; ya Ha fanå’gui siha åpmam.</p>
<p>I Ibangheliun i Saina.</p>

        </section>
        <hr>
        
        <section>
        <h1>XV DAMENGGU GI UTDINÅRIU NA TIEMPU</h1>
        <p><strong>Date:</strong> July 9, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xv-damenggu-gi-utdinariu-na-tiempu-4/<p>
        <p>FINENE’NA NA TINAITAI                                                              Am 7, 12-15</p>
<p>Un tinaitai ginin i Lepblun i Prufeta as Amos</p>
<p>Si Amaziah (påli’ Bethel) ilek-ña as Amos, “Hågu ni guaguaha lini’e’-mu ritira håo ginin esti, ya un hånåo para i tanu’ Hudah!  Ya atyu nai un gånna nengkanno’-mu gi kada biåhi na mannå’i håo prufesiha, låo nungka ta’lu nai un sångan prufesiha guini giya Bethel; sa’ estigui’ nai gaigi i attat yan i templun i rai.”  Ineppi si Amaziah as Amos, “Ti prufeta yu’, ni ti såsaonåo yu’ gi gurupun mamprufeta siha; guåhu pastot yan måmamfi’ siha fruta.  ISainakumonni’ yu’ ginin i entalu’ i kinilu siha, ya Ha sangåni yu’ na bai hånåo guatu gi taotåo-hu Israhet para bai sangåni siha ni manmamamaila’ siha na sinisedi.”</p>
<p>I finu’ i Saina.</p>
<p>INEPPIN I SÅTMU                                                               Ps 85, 9-10. 11-12. 13-14</p>
<p>R.    ASAINA, NA’LI’I’ HAM NI YINE’ASE’-MU YAN NÅ’I HAM NI SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña,</p>
<p>para i mamfiet, para atyu siha i umangokku Gui’.</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI…..</p>
<p>U ássudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI…..</p>
<p>ISainau chuda’ påpa’ i bendision-ña</p>
<p>ya u bula kusetchån-ña i tano’-ta.</p>
<p>U fofo’na i rikesa gi me’nan iSaina,</p>
<p>yan i giniha gi uriyan i pinikåt-ña.</p>
<p>INEPPI…..</p>
<p>SIGUNDU NA TINAITAI                                                                 Eph 1, 3-14</p>
<p>Un tinaitai ginin i Kattan San Pablo para i taotåo ‘Ephesus’</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo!  Gi mandañña’-ta yan i Kristo esta Ha bendisi hit ya Ha nå’i hit todu klåsin espirituhåt na bendision gi langit. Desdi åntis di u mafa’tinas i tanu’, esta si Yu’us Ha atyik hit para iyon-ña ginin i mandañña’-ta yan i Kristo kosa ki siña hit mañåntus yan manai difektu gi me’nå-ña. Put i guinaiyan-ña na Ha disidi si Yu’us na para u na’famagu’on-ña hit ginin i Kristo–estigui’ i minagof-ña yan i minalago’-ña.  Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!  Put i finatai-ña i Kristo na mana’fanlibri hit, kumeke’ilek-ña, manma’asi’i hit ni isåo-ta siha. Gof guaguan i gråsian Yu’us, ni misin Ha nå’i hit! Gi tinemtom-ña Ha cho’gui si Yu’us atyu i Ha planuyi ya Ha sangåni hit ni sikretu na plånu ni esta Ha disidi para u kumpli put i Kristo. Esti na plånu i para u cho’gui si Yu’us yanggin måttu i tiempu, era i para u na’fandañña’ todu i nina’huyung, todu i kosas siha gi langit yan gi tanu’, ya para i Kristo kabeså-ña.  Manmachocho’gui todu i kosas siha sigun gi plånun Yu’us yan gi disision-ña; ya si Yu’us Ha atyik hit para taotåo-ña gi dinañña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>Ya hamyu lokkui’ manhålum tåotåo Yu’us anai en hinguk i magåhit na mensåhi, i Maolik na Nutisia ni numå’i hamyu satbasion. Manmanhonggi hamyu gi Kristo, ya Ha po’lu si Yu’us i matkån-ña giya hamyu kumu iyon-ña ya mannina’i hamyu ni Espiritu Såntu ni Ha prumeti. I Espiritu gumarantitiha na para ta risibi atyu i Ha prumeti si Yu’us i taotåo-ña, ya esti numåna’i hit siguridåt na siempri si Yu’us u nå’i kabålis na linibri atyu siha i taotåo-ña. Nihi ya ta tuna i gloriå-ña!</p>
<p>I finu’ i Saina.</p>
<p>IBANGHELIU                                                                                               Mk 6, 7-13</p>
<p>ÅLELUIA (see Eph 1, 17-18)</p>
<p>R.  Åleluia.    PUEDI I TATAN I SAINA-TA AS JESUKRISTO  U INA</p>
<p>I MATAN I KURASON-TA KOSA KI SIÑA TA LI’I’ HÅFA TAIMANU TINAKKILO’ÑA ATYU NA INANGOKKU NI MANMA’Å’AGANG HIT GUATU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha ågang si Jesus i Dossi ya Ha tutuhun muna’fanhånåo siha dos in dos, ya mannina’i siha åoturidåt kontra i manapplacha’ na espiritu. Mantinagu’ siha na cha’-ñiha fanmañuñuli’ ni håfa gi hinanao-ñiha fuera di båstun ha’–mungnga nengkannu’, mungnga balutan, mungnga salåppi’ gi puttanmuneda gi betsa. Låo debidi u fandinegga sandålias. Ilek-ña, “Mungnga manmañuli’ para pula’-miyu,” Ha umentåyi, ilek-ña, “Maseha håyi gai gima’ ni manhålum hamyu, fañåga guennåo asta ki en dingu ennåo na lugåt. Yanggin guaha lugåt ni ti manmalagu’ rumisibi pat umékkunguk hamyu, tåntan i petbus ennåo na lugåt ginin i adding-miyu gi kinekiyung-miyu kuentan prueba kontra siha.” Anai munhåyan ennåo, manhånåo siha ya mañetmun na gof prisisu i sinetsut. Manmandulalak meggai na aniti ginin i sanhalum tåotåo siha, manma’olius ni laña i manmalångu siha, ya meggai mana’fanhomlu’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU</h1>
        <p><strong>Date:</strong> July 2, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu-5/<p>
        <p>FINENE’NA NA TINAITAI                                                                                 Ez 2, 2-5</p>
<p>Un tinaitai ginin i Lepblun i Prufeta as Ezekiel</p>
<p>Humålum i Espiritu giya guåhu ya Ha na’tohgi yu’, ya hu hunguk i bos ni kumuentutusi yu’ ilek-ña:  Låhi, bai na’hånåo håo para i ManIsrailitas, siha ni kumontra Yu’; siha yan i mañainan-ñiha makokontra Yu’ asta på’gu mismu na tiempu.  Manåguaguat yan manmahettuk kurason-ñiha esti siha na tåotåo ni para bai na’hånåo håo guatu.  Låo debidi un sangåni siha taiguini:  Ilek-ña i Saina as Yu’us!  Put i mansubetbiu siha na taotåogui, maseha ma’ekkunguk osino makontra håo, siempri u matungu’ na esta mamfinatoigui siha ni un prufeta.</p>
<p>I finu’ i Saina.</p>
<p>INEPPIN I SÅTMU                                                                           Ps 123, 1-2. 2. 3-4</p>
<p>R.  (2)  CHETTUN FITMI I MATAN-MÅMI GI SAINA, YA IN GAGAGÅO GUI’ MINA’ÅSI’.</p>
<p>Hu na’ngaha’ hulu’ i matå-hu giya Hågu</p>
<p>ni matåta’chung gi tronu gi langit—</p>
<p>Hunggan, kalang i matan i tentågu’ siha</p>
<p>ni ma’a’atan i kannai ma’gas-ñiha.</p>
<p>INEPPI…..</p>
<p>Taimanu ha’ na i matan i muchåcha</p>
<p>ma’a’atan i kannai i aman-ñiha,</p>
<p>Taiguennåo ha’ lokkui’ i matå-ta ma’a’atan iSainai Yi’os-ta,</p>
<p>asta ki Ha nå’i hit mina’åsi’.</p>
<p>INEPPI…..</p>
<p>Gai ma’asi’ nu hami,Asaina, gai ma’asi’ nu hami,</p>
<p>sa’ manimpåtchu ham esta ni ináchatli’i’.</p>
<p>Esta mano’sun ham ni fina’ga’ga’ i mambanidosu,</p>
<p>yan i chinatli’i’ i mansubetbiu.</p>
<p>INEPPI…..</p>
<p>SIGUNDU NA TINAITAI                                                                             2 Cor 12, 7-10</p>
<p>Un tinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Låo putno u na’bula yu’ i banidå put i meggai lini’e’-hu ni manna’manman siha, manå’i yu’ chetnot-tu para bai hu padesi gi tataotåo-hu, ni kalang tentågu’ Satanås para u añña yu’ putno bai hu banidosu. Tres biåhi hu tåyuyut i Saina put esti ya hu faisin Gui’ para u na’suha. Låo taiguini inippeñ-ña: “Hokkuk ha’ un nisisita na i grasiå-hu, sa’ a’annuk mås minetgotña i fuetsåk-ku yanggin ñaba’ håo.” Intonsis, gof maguf yu’ para bai hu banidosu put i ñiñaba’-hu, put i para bai hu sienti i pruteksion i minetgut i Kristo giya guåhu. Kuntentu ha’ yu’ ni ñiñaba’ siha, insuttu, pinadesi, pinitsigi, yan i minakkat ni hu padesi put i Kristo. Yanggin ñaba’ yu’, pues ennåo nai metgut yu’.</p>
<p>I finu’ i Saina.</p>
<p>IBANGHELIU                                                                                               Mk 6, 1-6a</p>
<p>ÅLELUIA</p>
<p>R.  Åleluia.   I ESPIRITUN I SAINA GAIGI GI HILO’-HU;</p>
<p>GUIYA MUNA’HÅNÅO YU’ PARA BAI CHULI’I’ NI</p>
<p>MAOLIK NA NUTISIA I MAMOPBLI.</p>
<p>R.  Åleluia.</p>
<p>+   Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus para i sengsong-ña ya matattiyi Gui’ ni mandisipulu-ña. Anai måttu i Sabaf na ha’åni humånåo para i sinagoga ya Ha tutuhun mama’nå’gui ya nina’fansen manman i linahyan tåotåo ni ume’ékkunguk Gui’. Ilik-ñiha, “Amånu nai manungu’ Gui ni esti siha? Håfa na klåsin tinemtum esti i mana’í-ña? Taimanu fa’tinås-ña ni milågru siha? Ada ti Guiya esti i katpinteru, i lahin Maria, i mañe’lun Santiago, Jose, Jude yan Simon?  Na ada ti bisinu-ta i mañe’lu-ña famalåo’an?”  Låo ti manmalagu’ ma’aksepta Gui’. I inippen-ña si Jesus ni esti siha, “I mamprufeta manma’o’onra gi todu i lugåt fuera di i tano’-ña, fuera di entri i mamparintes-ña, yan fuera di i gimå’-ña mismu.” Ti siña mama’tinas milågru guennåo, fuera di unus kuåntus na manmalångu ni Ha na’fanhomlu’ anai mampinatcha siha, sa’ nina’sen manman put i natatan hinenggin-ñiha. Inlugåt di ennåo, Ha liliku’i i manhihut na songsung siha mama’nåna’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIII DAMENGGU GI UTDINÅRIU NA TIEMPU</h1>
        <p><strong>Date:</strong> June 26, 2021<p>
        <p><strong>Author:</strong> admin<p>
        <p><strong>URL:</strong> https://northstar.website/xiii-damenggu-gi-utdinariu-na-tiempu-4/<p>
        <p>FINENE’NA NA TINAITAI                                                  Wis 1, 13-15; 2, 23-24</p>
<p>Un tinaitai ginin i Lepblun Tinemtum</p>
<p>Ti si Yu’us fuma’tinas i finatai, ni ti nina’mamaguf Gui’ gi finatai i lala’la’.  Sa’ Ha fa’tinas</p>
<p>todu i kosas siha kosa ki u fanggai lina’la’;  ya i fina’tinas siha guini na tånu’ mambråbu, ya</p>
<p>tåya’ peknu’ na binenu gi entalu’-ñiha yan tai fuetsa i finatai guini gi tanu’, sa’ i hustisia ti mámatai.  Sa’ si Yu’us Ha fa’tinas i taotåo ti para u måtai; Ha fa’tinas gui’ gi imåhin i naturåt-ña.  Låo ginin i imbidiun i aniti na måttu i finatai guini gi tanu’, ya atyu siha i manggaigi gi papa’</p>
<p>i aniti u matañña’ i finatai.</p>
<p>I finu’ i Saina.</p>
<p>INEPPIN I SÅTMU                                                               Ps 30, 2. 4. 5-6. 11-12. 13</p>
<p>BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI….</p>
<p>.</p>
<p>Ekkunguk, OAsaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>OAsaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>SIGUNDU NA TINAITAI                                                                 2 Cor 8, 7. 9. 13-15</p>
<p>Un tinaitai ginin i Kattan San Pablo para i taotåo ‘Corinth’</p>
<p>Hafañe’lus:</p>
<p>Mansen riku hamyu ni todu i guaha giya hamyu: gi hinenggi, gi kuentus, yan gi tiningu’, gi minalagu’-miyu para en fanmanayuda yan gi guinaiyan-miyu nu hami. Ya manmalagu’ ham lokkui’ na en fanggeftåo guini gi sitbisiun guinaiya.</p>
<p>En tingu’ ha’ i gråsian i Saina-ta as Jesukristo; maseha riku Gui’, Ha na’popbli Gui’ put hamyu, put i para en nina’fanriku ginin i pinipblen-ña.  Åhi’ ti hu na’fangekegefsaga i ottru tåotåo ya para bai hu na’fañatsaga hamyu; låo put i bula guinahan-miyu på’gu, ennåo mina’ kumbeni na en ayuda atyu siha i manggái nisisidåt. Ya yanggin manggái nisisidåt hamyu ya siha bula guinahan-ñiha, siempri maninayuda hamyu. Gi taiguini na todu manmatråta parehu. Taimanu ha’ na ilek-ña i eskritura, “Atyu i numana’etnun meggai ti meggai guinaha-ña, ya atyu i numana’etnun dididi’ ti dididi’ guinaha-ña.”</p>
<p>I finu’ i Saina.</p>
<p>IBANGHELIU                                                                                               Mk 5, 21-43</p>
<p>ÅLELUIA    2 Tm 1, 10</p>
<p>R.  Åleluia.  I SAINA-TA AS JESUKRISTO ESTA HA FUNAS I FINATAI,</p>
<p>YA HA CHULI’I HIT LINA’LA’ GININ I IBANGHELIU-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus tåtti para i ottru båndan i Tasin Galileha. Guihi gi uriyan i hagoi iståba na manetnun un dångkulun linahyan tåotåo. Si Jairus, må’gas gui’ gi sinagoga, malak guatu, ya anai ha li’i’ si Jesus ha yuti’ñaihun gui’ gi addeng-ña ya finaisin Gui’ kuånto i siña, “I dikiki’ na hagå-hu gof málangu. Put fabot fåttu ya Un po’lu i kånnai-mu gi hilo’-ña, kosa ki siña homlu’ ya u lå’la’!”  Pues sumiha humånåo yan si Jesus.  Gof meggai na tåotåo mañisiha manhånåo machichigit Gui’ ginin todu i bånda.</p>
<p>Iståba guennåo un palåo’an ni esta dossi åñus di mañuda’ håga’ ya atdit pinadisisi-ña ni achukka’ meggai esta na médiku umåmti gui’.  Esta ha latchai i salåppe’-ña, ya inlugåt di u lamåolik lumala’atdit mientras mås tiempu. Ha hunguk put si Jesus, intonsis humålum gi linahyan tåotåo ya umisgin tatti mo’na para as Jesus. Ilek-ña entri guiya, “Yanggin hu patcha i magagu-ña ha’, siempri homlu’ yu’.”  Ha patcha i magagu-ña ya insigidas pumåra i haga’; ya ha sienti gi sanhålom-ña na mana’homlu’ gui’. Insigidas Ha sienti si Jesus na kokuyung fuetsa ginin Guiya.  Pues tumalaktatti gi entalu’ i linahyan tåotåo ya mamaisin, “Håyi pumatcha i magagu-hu?” Manmanoppi i mandisipulu-ña, “Un li’i’ ha’ na machichigit Håo ni taotåo, ya håfa na Un famaisin håyi pumatcha Håo?” Låo sigi ha’ di manatan si Jesus ya Ha kekeli’i’ håyi pumatcha Gui’.  I palåo’an ha tungu’ håfa måsusedi nu guiya; pues måttu, ya manlålaolåo ni mina’a’ñåo-ña, ha yuti’ gui’ påpa’ gi me’nan Jesus ya ha sangåni Gui’ todu ni minagåhit. Ilek-ña si Jesus nu guiya, “Hagå-hu, i hinenggem-mu muna’homlu’ håo.  Hånåo ya si Yu’us Un nina’i pås, ya esta ti un famadesi.”</p>
<p>Mientras Ha såsangan esti si Jesus, guaha tentågu’ siha manmåttu ginin i gima’ Jairus ya masangåni gui’, “Måtai i hagå-mu esta.  Pues para håfa na un atburota mås i Ma’estru?” Ti Ha atendi si Jesus håfa sinangan esti siha, låo Ha sangåni si Jairus, “Cha’-mu ma’å’a’ñåo, låo fanhonggi.” Pues tåya’ Ha sedi na u hånåo yan Guiya fuera di si Pedro, si Santiago, yan i che’lu-ña as Juån. Manmåttu siha gi gima’ Jairus, ya Ha li’i’ si Jesus i atburotu ya Ha hunguk i a’gang na kasao yan kåti. Humålum ya ilek-ña nu siha, “Håfa esti siha na atburotu?  Håfa na mangåkati hamyu?  Ti måtai i patgun. Mamaigu’ ha’ gui’!”  Interu siha matutuhun mafa’chalik Gui’, pues Ha na’fanhuyung todu siha, Ha konni’ i tata yan i nanan i patgun, yan i tres na mandisipulu-ña, ya manhålum gi kuåttu anai iståba i patgun umå’assun.  Ha go’ti i kannai i patgun ya ilek-ña nu guiya, “TALITHA KOUM,” ni kumekke’ilekña, “Dikiki’ na påtgun! Kahulu’!” Insigidas kahulu’ ya ha tutuhun mamokkat. (Dossi åñus idåt-ña.) Anai masusedi esti nina’fansen manman todu! Låo manggof iningkåtga siha as Jesus na cha’-ñiha fane’esangani ni håyi, ya ilek-ña, “Na’chotchu i patgun.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XII DAMENGGU GI UTDINÅRIU NA TIEMPU</h1>
        <p><strong>Date:</strong> June 18, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xii-damenggu-gi-utdinariu-na-tiempu-2/<p>
        <p>FINENE’NA NA TINAITAI                                                                          Jb 38, 1. 8-11</p>
<p>Un tinaitai ginin i Lepblun Job</p>
<p>I Saina Ha kuentusi si Job ginin i halum påkyu ya ilek-ña:  Håyi pumongli i tasi gi tattin i mahuhuchum na potta, anai manggaloppi huyung ginin i tiyan;  Anai Hu na’minagågu ni mapagåhis  yan Hu goddi ni attilung na mapagåhis?  Anai Hu istapblesi i para chiña yan Hu na’mafñut i tutniyu gi trangkån-ña, Yan ilek-ku:  ennåo ha’ para chimu, ti para u mås, ya ennåo nai para u måtai i banidosu na napu-mu.</p>
<p>I finu’ i Saina.</p>
<p>INEPPIN I SÅTMU                                                   Ps 107, 23-24. 25-26. 28-29. 30-31</p>
<p>R.  (1)  NÅ’I GRÅSIA I SAINA, I GUINAIYAN-ÑA PARA TODU I TIEMPU</p>
<p>Guaha atyu siha i mambiåbiahi gi batku gi tasi,</p>
<p>manmambebendi gi mattingan,</p>
<p>Esti siha mali’i’ i bidan iSaina</p>
<p>i manna’manman na bidå-ña gi taddung.</p>
<p>INEPPI….</p>
<p>Manotdin ya kumahulu’ i chubåsku</p>
<p>Ha chalåochåo takkilu’ i napu siha.</p>
<p>Mametchåo hulu’ i batku gi langit; dispues manmañokñuk påpa’ asta i fondu;</p>
<p>manlåolåo kurason-ñiha put i piligru.</p>
<p>INEPPI…..</p>
<p>Ma’ågang iSainagi achåkin-ñiha;</p>
<p>ya maninayuda gi prubleman-ñiha,</p>
<p>Ha na’malinåo i pakyu ya kumåtma,</p>
<p>ya mangetu i napu siha.</p>
<p>INEPPI…..</p>
<p>Manmaguf anai kumåtma,</p>
<p>ya mankinenni’ as Yu’us para i destinun-ñiha.</p>
<p>Po’lu siha ya u manå’i gråsia iSainaput i mina’ase’-ña</p>
<p>yan i manna’manman na bidå-ña para i famagu’un tåotåo.</p>
<p>INEPPI…..</p>
<p>SIGUNDU NA TINAITAI                                                                            2 Cor 5, 14-17</p>
<p>Un tinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Mina’ taiguini esti sa’ ha måmanda ham i guinaiyan i Kristo, på’gu sa in rikuknisa na måtai un tåotåo put todu, kumeke’ílekña na todu u fanggai patti gi finåtai-ña; ya i rason na måtai Gui’ put todu kosa ki mungnga i manlå’la’la’ na u fanlå’la’ para siha ha’, låo u fanlå’la’ para Guiya ni matai ya mana’lå’la’ ta’lu ginin i finatai put siha.</p>
<p>Intonsis, esta ti in hihisga ni håyi sigun gi ginagåo i tataotåo. Maseha gi un tiempu ta husga i Kristo sigun gi ginagåo i tataotåo, esta ti ta chocho’gui ennåo.  Yanggin guaha mana’dañña’ yan i Kristo, humuyung gui’ nuebu na tåotåo; táigui esta i bihu, sa’ måttu esta i nuebu.</p>
<p>I finu’ i Saina.</p>
<p>IBANGHELIU                                                                                               Mk 4, 35-41</p>
<p>ÅLELUIA    (Lk 7, 16)</p>
<p>R.  Åleluia.  UN MÅ’GAS NA PRUFETA UMANNUK GI ENTALO’-TA;</p>
<p>ESTA SI YU’US HA BISITA I TAOTÅO-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Atyu na ha’åni anai esta puepuengi ilek-ña si Jesus nu siha, “Nihi ya ta fanmalak i ottru bånda gi hagoi.”  Madingu i linahyan tåotåo, ya makonni’ Gui’ gi boti anai matåta’chung, ya ma’akumpåpaña Gui’ ni ottru boti siha. Måttu un metgut na månglu’ ya ha tutuhun hinatmi i boti ni hanum ya esta kumekebula.  Iståba si Jesus gi santatti gi boti na mamaigu’ gi hilu’ un alunan. Putlus uttimu mayå’hu Gui’ ya ilik-ñiha nu Guiya, “Ma’estru, kåo ti inistototba Håo na para ta fanmåtmus?”  Makmåta Gui’ ya Ha lalåtdi i manglu’ ya ilek-ña nu i tasi: “Fanmamatkilu!  Na’kietu håo!” Pumåra i manglu’ ya todu mangåtma. Dispues ilek-ña nu siha, “Sa’ håfa na mansen ma’åñåo hamyu? Sa’ håfa na mannatai hinenggi ha’ hamyu?” Nina’fansen manman todu siha ni esti. Mana’asangani siha unu yan ottru, “Håyi esti na ine’esgi ni manglu’ yan i tasi?”                         I Ibangheliun i Saina.</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> June 4, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-corpus-christi-5/<p>
        <p>FINENE’NA NA TINAITAI                                                                          Ex 24, 3-8</p>
<p>Un tinaitai ginin i Lepblun Exodus</p>
<p>Humånåo si Moises ya ha sangåni i taotåo siha ni todu i tinagu’ Yu’us yan todu siha i areklamentu.  Gi ineppin-ñiha todu i taotåo masångan gi un bos, “Bai in kimpli todu i tinagu’ ni Ha otdin iSaina.”  Ha tugi’ påpa’ si Moises todu i tinagu’ iSaina, ya tåftaf gi sigenti ogga’an manhåtsa un åttat gi sampapa’ gi eksu, ha usa dossi na åtchu’ ni manotohgi para i dossi na rasan Israhet.  Pues ha tågu’ unus kuåntus manhobin na ManIsrailitas para u fanmanufresi tureti para iSainakuentan sakrifisiun kumuñon.  Ha chuli’ si Moises lamitå gi haga’ ya ha po’lu gi palanggåna siha, i ottru lamitå ha såtpi guatu gi attat.  Ya ha chuli’ i Lepblun i Kuntråta ya ha taitayi i mane’ekkunguk na tåotåo, ya ilik-ñiha, “Bai in kimpli todu i Ha otdin iSaina; bai in esgi.”  Pues ha chuli’ si Moises i haga’ ya ha såtpi guatu i taotåo siha.  Ilek-ña “Guiya esti i haga’ i Kuntråta ni Ha fa’tinas iSainayan hamyu, gaigi guini todu esti siha na areklu.</p>
<p>I finu’ i Saina.</p>
<p>INEPPIN I SÅTMU                                                               Ps 116, 12-13. 15-16. 17-18</p>
<p>R. (13)     BAI HU CHULI’ I KÅLIS I SATBASION,</p>
<p>YA BAI ÅGANG I NA’AN I SAINA.</p>
<p>Taimanu apås-su niSaina</p>
<p>put todu i minaolek-ña nu guåhu?</p>
<p>Bai hu håtsa i kopan satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu,  i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradesimentu,</p>
<p>ya bai hu ågang i na’an iSaina.</p>
<p>Bai hu apåsi iSainani prumeså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                             Heb 9, 11-15</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Låo esta måttu i Kristo kumu i Takkilu’ na Påli’ i manmåolik siha na kosas ni esta manggaigi guini. I tento’ anai gaigi Gui’ mañeñetbi mås takkilu’ yan mås kabålis; åhi’ ti kannai tåotåo fuma’tinas, kumeke’ilekña na åhi’ ti såsaonåo gi kosas siha ni manmafa’tinas guini na tånu’. Anai humålum i Kristo gi tento’ ya måttu gi Mås Sagrådu na Lugat, åhi’ ti mañuli’ haga’ chiba osino haga’ nubiyu para u ufresi kumu sakrifisiu; inlugåt, Ha chuli’ i hagå’-ña mismu ya Ha gånna i taihinekkuk na satbasion para hita. I haga’ chiba yan nubiyu yan i apu ni ginin i ansonggin tatneru manmachuli’ ya manmasåtpi i taotåo siha ni ti manggåsgas sigun i ginagagåo ni sirimoñas, ya esti para u nina’fanggåsgas siha ginin i inapplacha’. Ya put i magåhit esti, kuåntu mås siña manmakumpli ginin i haga’ i Kristo!  Ginin i taihinekkuk na Espiritu Ha ufresin maisa Gui’ as Yu’us kumu i mås kabålis na sakrifisiu. I hagå’-ña siempri para u nina’gåsgas i kunsensiåt-ta ginin i manai bali na sirimoñas, ya ennåo nai siña ta setbi i lala’la’ na Yu’us.</p>
<p>Put esti na rason na Guiya i Kristo prumipåpara i nuebu na kuntråta, kosa ki atyu siha i maninagang as Yu’us u fansiña rumisibi i taihinekkuk na bendision ni Ha prumeti si Yu’us. Sumiña esti masusedi sa’ guaha måtai ni Ha na’fanlibri i taotåo siha ginin i linachi ni makumeti anai efektitibu ha’ i primet na kuntråta.</p>
<p>I finu’ i Saina.</p>
<p>IBANGHELIU                                                                                   Mk 14, 12-16. 22-26</p>
<p>ÅLELUIA</p>
<p>R.  Åleluia.  ILEK-ÑA I SAINA, GUÅHU I LALA’LA’ NA PÅN GININ I LANGIT;</p>
<p>HÅYI I KUMÅNNU’ ESTI NA PÅN U LÅ’LA’ TAIHINEKKUK.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Gi fine’na na ha’ånin Pån Sin Libadura, sigun gi kustumbri anai para u masakrifika i kinilun Påsgua, ilik-ñiha i mandisipulu-ña nu Guiya, “Månu nai malagu’ Håo nai para in pripåra i senan Påsgua para Hågu?”  Ha na’hånåo dos na disipulu-ña yan esti na tinago’-ña:  “Hånåo hålum gi siudå ya siempri manasodda’ hamyu yan un tåotåo ni mangingilili tårun hånum. Dalalaki gui’.  Maseha månu na guma’ ni humålum gui’, faisin i gai gima’, ‘Mamamaisin i Ma’estru, månggi i såla anai siña sumena Gui’ yan i mandisipulu-ña ni senan Påsgua?’  Intonsis siempri mamfina’nu’i hamyu un kuåttu gi sanhilu’, dångkulu, guaha tråstis, yan todu areklåo. Guiya esti na lugåt i para en na’listu para hita.”  Humånåo i dos disipulu. Anai måttu gi siudå masodda’ todu taimanu ha’ i mansinangåni siha, ya mapripåra i senan Påsgua.</p>
<p>Durånti i sena mañuli’ pån, Ha bendisi yan Ha ipi’, ya Ha nå’i siha, ilek-ña, “Chili’ esti, Guiya esti i tataotåo-hu.”  Taiguennåo ha’ ta’lu Ha chuli’ i kålis, mannå’i gråsia ya mannina’i siha, ya todu manggimin ginin ennåo.  Ilek-ña nu siha, “Guiya esti i hagå’-hu, i haga’ i kuntråta, para u machuda’ñaihun put i linahyan.   Åmen, sulemni bai Hu asigura hamyu, ti bai gimin ta’lu binu asta ki Hu gimin i nuebu gi rainun Yu’us!”  Dispues di mangånta kantan tinina, manmamokkat guatu gi Eksu’ Ulibas.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES | SANTISIMA TRINIDÅD</h1>
        <p><strong>Date:</strong> May 29, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad-5/<p>
        <p>FINENE’NA NA TINAITAI                                                              Dt 4, 32-34. 39-40</p>
<p>Un tinaitai ginin i Lepblun ‘Deuteronomy’</p>
<p>Ilek-ña si Moises nu i taotåo siha:  “Fanmamaisin på’gu taiguihi i antigu na tiempu, åntis di i tiempun-miyu, desdi atyu na tiempu anai ha na’huyung si Yu’us i taotåo gi hilu’ i tanu’; fanmamaisin desdi un puntan långit asta i ottru:  Kåo guaha nai masusedi mås dångkulu na sinisedi åntis na tiempu?  Kåo guaha nai mahunguk?  Kåo guaha nai mahunguk ni taotåo si Yu’us kumuentus ginin i halum guåfi, taimanu i hininguk-miyu, ya manlå’la’ ha’?  Kåo guaha nai guaha Yu’us humånåo para u konni’ un nasion ginin i entalu’ ottru nasion, mientras Ha chachagi siha, gi siñåt yan i manna’manman na fina’tinas siha, gi gera, yan gi metgut na kannai-ña ni Ha istira huyung, yan ginin i dangkulu na mina’åñåo, todu esti siha bidå-ña i Saina, i Yi’us-miyu para hamyu gi me’nan i matan-miyu mismu giya Ihipto?  Put esti na rason na debi hamyu di en tingu’ på’gu, ya en na’chettun gi kurason-miyu, na si Yu’us Saina Gui’ guihi hulu’ gi langit yan guini påpa’ gi tanu’, ya tåya’ ottru.  Debidi en kimpli i areklon-ña yan i tinago’-ña ni hu tåtagu’ hamyu på’gu, kosa ki hamyu yan i famagu’un-miyu dispues di hamyu en fanggefsaga, yan en fananåkku’ lina’la’-miyu gi tanu’ ni i Saina, i Yi’us-miyu, manninana’i hamyu para todu i tiempu.”</p>
<p>I finu’ i Saina.</p>
<p>INEPPIN I SÅTMU                                                   Ps 33, 4-5. 6. 9. 18-19. 20. 22</p>
<p>R.  (12)  MANMAGUF I TAOTÅO NI MANINATYIK AS YU’US PARA IYOÑ-ÑA</p>
<p>Tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Sa’ kumuentus, ya manhuyung,</p>
<p>manotdin ya manannuk gi sagan-ñiha.</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                             Rom 8, 14-17</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Todu i mangginigiha ni Espiritun Yu’us famagu’un Yu’us siha. Ti para en fanmama’isklåbu na mannina’i hamyu as Yu’us ni Espiritu ya para en fanma’å’ñåo; inlugåt di esti, i Espiritu muna’famfamagu’un Yu’us hamyu, ya ginin i nina’siñan i Espiritu na ta å’agang si Yu’us, “Tåta, Tatå-hu!” I Espiritun Yu’us Ha na’dañña’ yan Guiya i espiritu-ta para u diklåra na mamfamagu’un Yu’us hit. Ya put i famagu’on-ña hit, siempri manmanå’i hit ni bendision siha ni Ha na’sasahngi para i taotåo-ña, ya siempri lokkui’ manmanå’i hit yan i Kristo ni atyu i Ha na’sahngi si Yu’us para si Jesus; sa’ yanggin mañåonåo hit gi pinadesin i Kristo, siempri lokkui’ mañåonåo hit gi gloriå-ña.</p>
<p>I finu’ i Saina.</p>
<p>IBANGHELIU                                                                                               Mt 28, 16-20</p>
<p>ÅLELUIA</p>
<p>R.  Åleluia.  U MATUNA I TATA, YAN I LAHI-ÑA YAN I ESPIRITU SÅNTU;</p>
<p>TAIGUIHI I TUTUHON-ÑA, PÅ’GU, YAN SIEMPRI</p>
<p>MANAIHINEKKUK NA HA’ÅNI.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Mateo</p>
<p>Manhånåo i onsi na mandisipulu para i eksu’ giya Galileha guatu guihi na lugåt anai mantinagu’ siha as Jesus. Anai ma li’i’ si Jesus ma’adora Gui’, achukka’ ha’ guaha giya siha manduda. Lumahihut si Jesus ya ilek-ña nu siha. “Esta manå’i Yu’ ni todu i aoturidåt gi tanu’ yan gi langit. Pues fanhånåo para todu i taotåo gi todu i lugåt ya en fa’disipulu-hu siha:  takpångi siha gi na’an i Tata, i Lahi-ña, yan i Espiritu Såntu, yan fanå’gui siha na u ma osgi todu i Hu tågu’ hamyu. Ya siempri todu i tiempu gagaigi Yu’ giya hamyu, asta i uttimun i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> May 23, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes-5/<p>
        <p>FINENE’NA NA TINAITAI</p>
<p>Acts 2, 1-11</p>
<p>Un tinaitai ginin i Bidan i Manapostulis</p>
<p>Anai måttu i ha’anin Pentekostes, mansinedda’ i mandisipulu mane’etnun gi un lugåt. Gotpi ha’ måttu un dångkulu na buruka kalang mohun un metgut na månglu’ ginin hihilu’ gi mapagåhis ni mahunguk gi todu i halum guma’ anai manmatåta’chung siha. Kalang guåfi na hula’ manannuk ya dispues machalapun ya mañåga gi hilu’ kada unu giya siha.  Todus mambula ni Espiritu Såntu.  Matutuhun manguentus gi ottru lingguåhi yan manmananununsia manna’manman na sinangan mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na ManHudihos siha ginin todu nasion.  Mahunguk i buruka ya manetnun gi un dångkulu na gurupu.  Maningkibukåo hinassun-ñiha sa’ kada unu giya siha mahunguk i lalåhi manguekuentus gi lingguahin-ñiha mismu. Nina’fanmanman siha ni todu i masusedi.  Manmamamaisin sa’ mansen manman, “Na ada ti todu ha’ esti siha na tåotågui i manguekuentus tåotåo Galileha?  Håfa taimanu na kada unu giya hami in hihinguk siha gi lingguahin-måmi.  Puru ham tåotåo Parthian, tåotåo Medes, yan tåotåo Elamites.  Mañåsaga ham giya Mesopotamia, Judea yan Cappadocia, Pontus, Asia, Phrygia yan Pamphylia, Ihipto, yan i uriyan Libya, fi’un Sirenehu.  Guaha siha bisita ginin Roma–todu ManHudihos, Cretans yan Arabs lokkui’.  Låo kada unu giya hami humunguk siha manguekuentus gi linggguåhin-måmi put i manna’manman na che’chu’ Yu’us.”</p>
<p>I finu’ i Saina.</p>
<p>INEPPIN I SÅTMU                                                               Ps 104, 1. 24. 29-30. 31. 34</p>
<p>R.  (30)  ASAINA, NA’FÅTTU I ESPIRITU-MU</p>
<p>YAN RINUEBA I HICHURAN I TANU’.</p>
<p>Anti-hu, tuna iSaina!</p>
<p>Asaina, Yu’os-su, magåhit na må’gas Håo!</p>
<p>Difirentis klåsi siha i fina’tinås-mu,Asaina!</p>
<p>bula i tanu’ ni fina’tinås-mu.</p>
<p>INEPPI …..</p>
<p>Puedi u tatáchu ha’ todu i tiempu i glorian iSaina;</p>
<p>puedi u maguf iSainani fina’tinås-ña!</p>
<p>Puedi u nina’maguf si Yu’us ni kantåk-ku;</p>
<p>siempri bai hu maguf giSaina.</p>
<p>INEPPI…..</p>
<p>Yanggin Un na’påra manhågung, siempri manmåtai</p>
<p>ya u fana’lu tåtti gi petbus ni ginin ennåo na manmafa’tinas siha.</p>
<p>Anai Un na’hånåo mo’na i hinagong-mu, manmafa’tinas siha,</p>
<p>ya Un rinueba i hichuran i tanu’.</p>
<p>INEPPI …..</p>
<p>SIGUNDU NA TINAITAI                                                                 1 Cor 12, 3b-7. 12-13</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Tåya’ siña kumomfisatñaihun na si “Jesus Saina Gui’,” solu dinidikta gui’ ni</p>
<p>Espiritu Såntu.  Guaha difirentis klåsin esperituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu Saina ha’ masesetbi. Guaha difirentis klåsin kapasidåt para u ma cho’gui i sitbisiu, låo etmismu Yu’us numåna’i kapasidåt todu para u macho’gui kada sitbisiu.  Mana’a’ánnuk i gumaigin i Espiritu gi kada tåotåo para minaolik todu.</p>
<p>I Kristo kalang un tataotåo ni meggai na påtti; låo un tataotåo ha’, achukka’ manggaigi meggai difirentis na påtti.  Gi etmismu manera, todu hit, maseha ManHudihos siha patsino MamPagånu, måseha manisklåbu patsino manlibri, manmatakpångi hit gi un tataotåo ginin i etmismu Espiritu, ya todu hit manmanå’i ni esti i uniku na Espiritu para ta gimin.</p>
<p>I finu’ i Saina.</p>
<p>“SEQUENCE”</p>
<p>Maila’, Espiritu Såntu, maila’!</p>
<p>Ya ginin i linangitan na gimå’-mu</p>
<p>Na’fanina i yiniusan na kåndit!</p>
<p>Maila’, Tatan i mamopbli!</p>
<p>Maila’, Hågu ni mannåna’i rigålu’!</p>
<p>Maila’, Hågu ni kandit i kurason tåotåo!</p>
<p>Hågu, i mås måolik mangunsuela;</p>
<p>Hågu, i mås amigun i anti;</p>
<p>Su’åbi na diskånsu guini gi tanu’;</p>
<p>Gi che’chu’-måmi, mamis na diskånsu;</p>
<p>Ma’agradesi na frinesku gi minaipi;</p>
<p>Kunsuelu gi halum pininiti.</p>
<p>O matuna na Kåndit Yu’us,</p>
<p>Fanina guini gi kurason-mu,</p>
<p>Yan na’bula i sanhalum-måmi!</p>
<p>Yanggin taigui Håo, mantåya’ ham,</p>
<p>Tåya’ måolik cho’chu’ pat hinassu,</p>
<p>Tåya’ libri gi mancha pat båba.</p>
<p>Na’homlu’ i chetnut-måmi, na’fanmetgut ham ta’lu;</p>
<p>Gi inanglu’-måmi na’fåttu i sirenu;</p>
<p>Fa’gåsi i manchan i isao.</p>
<p>Na’maññaña’ i mahettuk na kurason;</p>
<p>Na’lagu’ i manenghing, na’maipi i figu;</p>
<p>Chachalåni i a’ábak na ådding.</p>
<p>Gi mamfiet, ni manmana’dodora</p>
<p>Yan makomfisatñañaihun Håo kada diha</p>
<p>Na’fåttu i sietti na rigalu-mu;</p>
<p>Nå’i siha premiun bittut;</p>
<p>Nå’i siha ni satbasion-mu, O Asaina;</p>
<p>Nå’i siha taihinekuk na minaguf. Åmen.</p>
<p>Åleluia.</p>
<p>IBANGHELIU                                                                                               Jn 20, 19-23</p>
<p>R.  Åleluia.     MAILA’, ESPIRITU SÅNTU, YA UN NA’FAMBULA I</p>
<p>KURASON I MAMFIET NU HÅGU;</p>
<p>YA NA’FAÑILA’ I GUAFIN I GINIFLI’E’-MU GIYA SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.” Anai munhåyan Ha sångan esti, mamfina’nu’i siha ni kanai-ña yan i kalaguåk-ña. Manmaguf i mandisipulu anai mali’i’ i Saina. Ilek-ña ta’lu, “I pås u gaigi giya hamyu.  Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>ASENSION (Kinahulu’ Jesukristo gi Langit)</h1>
        <p><strong>Date:</strong> May 15, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/asensionkinahulu-jesukristo-gi-langit/<p>
        <p>FINENE’NA NA TINAITAI                                                                                  Acts 1, 1-11</p>
<p>I tutuhun i che’chu’ i Manapostulis</p>
<p>Gi fine’na na tinige’-hu, Theophilus, hu sångan todu i Ha cho’gui yan i Ha fa’nå’gui si Jesus asta i ha’åni anai makonni’ Gui’ hulu’ gi langit, dispues di Ha ingkåtga i apostulis siha ni Ha atyik ginin i Espiritu Såntu.  Duråntin i tiempu dispues di i masa’pet-ña, Ha fa’nu’i siha yan bula prueba na låla’la’ Gui’, ya Ha bisita siha gi duråntin i kuarenta dihas, yan Ha kuentutusi siha put i Rainun Yu’us. Un ukasion anai manetnun siha, Ha sangåni na mungnga madingu iya Hirusalen: “Nangga i makumplin i prinimetin Tatå-hu, ni en hinguk Yu’ sumångan. Si Juan manakpångi ni hanum, låo ti u åpmam en fanmatakpångi ni Espiritu Såntu.”</p>
<p>Mientras mañisiha manmamaisin i manapostulis, “Asaina, kåo para Un na’ta’lu tåtti i areklu giya Israhet på’gu?” I inippen-ña taiguini, “I eksåktu na ora, ti iyun-miyu para en tingu’. I Tata Ha na’sahngi ennåo para Guiya ha’. Siempri en risibi pudet yanggin måttu påpa’ i Espiritu Såntu giya hamyu; pues siempri hamyu en fantistigu-hu giya Hirusalen, gi todu iya Hudeha yan Samåria, hunggan kuntodu asta i puntan tånu’.” Ti åpmam na Ha sångan esti mahåtsa Gui’ hulu’ gi me’nan matan-ñiha gi mapagåhis ni tumåmpi Gui’ ginin i inatan-ñiha.  Manalakhihilu’ ha’ trabiha gi langit anai tumohgi gi fi’un-ñiha dos na tåotåo ni minagågagu å’paka’. Ilik-ñiha, “Tåotåo Galileha, håfa na monotohgi hamyu guini ya en a’atan hulu’ i mapagåhis?  Si Jesus ni makonni’ ginin hamyu, u ta’lu mågi, taimanu ha’ anai en li’i’ Gui’ kahulu’ gi langit.”</p>
<p>I finu’ i Saina.</p>
<p>INEPPIN I SÅTMU                                                                           Ps 47, 2-3. 6-7. 8-9</p>
<p>R.  (6)  KAHULU’ SI YU’US GI TRONU-ÑA GI ENTALU’ ESSALÅO MINAGUF;</p>
<p>MANGÅTI  I TRUMPETA PARA I SAINA.</p>
<p>Na’påkpak kannai-miyu todu hamyu ni taotåo</p>
<p>fanessalåo námaguf para si Yu’us.</p>
<p>Sa’ iSaina, i Mås Takkilu’, i na’ma’a’ñåo,</p>
<p>i mås må’gas na rai todu i tanu’.</p>
<p>INEPPI ….</p>
<p>Kahulu’ si Yu’us gi tronu-ña gi halum essalåo minaguf;</p>
<p>Kahulu’ iSainagi dumåndan i trumpeta.</p>
<p>Kantåyi tinina si Yu’us, kantåyi tinina;</p>
<p>kantåyi tinina para i rai-ta, kantåyi tinina.</p>
<p>INEPPI ….</p>
<p>Si Yu’us rai gi todu i tanu’;</p>
<p>kantåyi kantan tinina.</p>
<p>Si Yu’us rai todu i nasion siha;</p>
<p>matå’chung Gui’ gi santus na tronu-ña.</p>
<p>INEPPI ….</p>
<p>SIGUNDU NA TINAITAI                                                                 Eph 1, 17-23</p>
<p>Un tinaitai ginin i Kattan San Pablo para i taotåo Ephesus</p>
<p>Hafane’lus:</p>
<p>Hu gågagåo i Yi’us i Saina-ta as Jesukristo, i gloriosu na Tåta, para en fannina’i ni Espiritu, ya Guiya u na’fanomtum hamyu ya en famfina’nu’i as Yu’us, para ki siña en tingu’ Gui’. Hu gågagåo na u fanmababa i hinassun-miyu pare en li’i’ i ininå-ña, para ki siña en tingu’ i ninangga ni manina’agang hamyu guatu, sa’ gof riku i manna’manman na bendision siha ni ha prumeti i taotåo-ña, yan gof metgut i fuetsån-ña machocho’chu’ giya hita ni manmanhonggi. Esti na fuetsa ni machocho’chu’ giya hita parehu yan atyu i metgut na fuetsa ni Ha usa anai Ha na’lå’la’ ta’lu i Kristo ginin i finatai ya Ha na’fatå’chung Gui’ gi agapa’-ña gi linangitan na tånu’.</p>
<p>Manggubebetna i Kristo guennåo gi hilu’ todu i manlinangitan na manmå’gas, åoturidåt, minetgut, yan saina siha; gaigi giya Guiya un takkilu’ na titulu ni takkilo’ña ki todu i guaha na titulun åoturidåt guini na tånu’ yan gi tanu’ ni mamamaila’. Esta si Yu’us Ha po’lu todu i kosas siha gi papa’ i adding i Kristo yan Ha nå’i i Gima’Yu’us ni Kristo kumu i mås takkilu’ na Saina gi hilu’ todu. I Gima’Yu’us Guiya i tatåotåo i Kristo, Guiya i muna’kabåbalis i Gima’Yu’us ya Guiya i Kristo mismu muna’fangabåbalis todu i kosas siha gi todu i lugåt.</p>
<p>I finu’ i Saina.</p>
<p>B</p>
<p>IBANGHELIU                                                                                               Mk 16, 15-20</p>
<p>Åleluia   Mt 28, 19. 20</p>
<p>R.  Åleluia.    FANHÅNÅO YA EN FA’NÅ’GUI TODU I TAOTÅO NU I IBANGHELIU.</p>
<p>BAI HU GAIGI GIYA HAMYU ASTA KI I UTTIMUN I TANU’.</p>
<p>R. Åleluia.</p>
<p>Un tinaitai ginin i såntu Ibangheliu sigun gi tinigi’ San Marcos</p>
<p>Ilek-ña si Jesus nu siha, “Fanhånåo para todu i tanu’ ya en pruklåma i Maolik na Nutisia gi todu i nina’huyung.  I taotåo ni manhonggi ya ha aksepta i tinakpångi u masåtba; i taotåo ni ti malagu’ manhonggi, u makundena.  Atyu siha i prumufefesa i hinenggin-ñiha maninakumpåpaña ni esti siha na siñåt: u ma’usa i na’ån-hu para u fanmandulalak aniti, u fanguentus interamenti mannuebu na lingguåhi, u fansiña manmanggo’ti kulepbla, u faniña manggimin binenu ya ti u nina’fanlåmin, u mana’fanhomlu’ i manmalångu ni manmapatcha ilun-ñiha.”</p>
<p>Dispues di mangkuinentusi siha as Jesus makonni’ Gui’ hulu’ gi langit ya matåta’chung gi agapa’ Yu’us.  Manhånåo i Onsi huyung ya mañetmun gi todu i lugåt. Ha kuntinuha i Saina macho’chu’ yan siha gi todu i bånda ya Ha kumfifitma i fina’nå’gui ginin i siñåt ni maninakumpåpaña siha.</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> May 8, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion-5/<p>
        <p>FINENE’NA NA TINAITAI                                                      Acts 10, 25-26. 34-35. 44-48</p>
<p>Un tinaitai ginin i Bidan i Manapostulis</p>
<p>Anai humålum si Pedro tinaggam gui’ as Cornelio ya dumimu påpa’ gi menan Pedro ya mañaluda. Ilek-ña si Pedro nu guiya mientras hinahatsa gui’ hulu’, “Kahulu’! Sa’ tåotåo ha’ yu’.”</p>
<p>Ha tutuhun kumuentusi siha si Pedro i MamPagånu ni esti siha na palåbra: “På’gu ha’ hu tututuhun kumumprendi na magåhit na tåya’ si Yu’us ha fabureresi ni unu. Inlugåt di ennåo, si Yu’us Ha aksesepta maseha håyi na nasion tåotåo ni ma’å’ñåo nu Guiya yan måolik bidåda-ña.”</p>
<p>Ti munhåhayan ha sångan si Pedro esti siha na palåbra tumunuk i Espiritu Såntu gi hilu’ atyu siha i ume’ékkunguk i sinangån-ña. Nina’fanmanman i manmasetkumsisio na manmanhonggi ni guma’chuchungi si Pedro sa’ put i manmanå’i ni Espiritu Såntu i MamPagånu lokkui’, sa’ put i manmahunguk siha manguekuentus manna’manman na lingguåhi yan matutuna i tinakkilu’ Yu’us. Guennåo na mumentu mamaisin si Pedro ni esti na kuestion: “Håfa para u chinemma’ na u fanmatakpångi ni hanum esti siha na tåotåo ni parehu yan hita marisibi i Espiritu Såntu?” Intonsis, manotdin si Pedro na u fanmatakpångi esti siha gi na’an Jesukristo. Dispues di macho’gui esti mafaisin gui’ para u såga yan siha unus kuåntus dihas.</p>
<p>I finu’ i Saina.</p>
<p>INEPPIN I SÅTMU                                                                              Ps 98, 1. 2-3. 3-4</p>
<p>R.  (2)     I SAINA HA NA’MATUNGU’ GI NASION SIHA I SASATBA NA</p>
<p>NINA’SIÑÅ-ÑA.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kuddu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI….</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI                                                                                1 Jn 4, 7-10</p>
<p>Un tinaitai ginin i fine’na na Kattan San Juan</p>
<p>Hafañe’lus, nihi ya ta fanágofli’i’ unu yan ottru, sa’ ginin as Yu’us i ginefli’i’. Maseha håyi ni manggofli’i’ patgun Yu’us gui’ ya ha tungu’ si Yu’us. Maseha håyi ni ti manggofli’i’ ti ha tungu’ si Yu’us, sa’ Guiya si Yu’us i ginefli’i’. Ya si Yu’us Ha na’annuk i ginifli’e’-ña nu hita anai Ha na’hånåo i Lahi-ña para i tanu’, kosa ki u ta fanggái lina’la’ ginin Guiya. Estigui’ kumeke’ilekña ginefli’i’: åhi’ ti put i ta gofli’i’ si Yu’us, låo put i Ha gofli’i’ hit ya Ha na’hånåo i Lahi-ña para ginin Guiya na ta fanma’asi’i ni isåo-ta siha.</p>
<p>I finu’ i Saina.</p>
<p>IBANGHELIU                                                                                     Jn 15, 9-17</p>
<p>ÅLELUIA    Jn 14, 23</p>
<p>R.  Åleluia.  YANGGIN GUAHA GUMUAIYA YU’, SIEMPRI HA KUMPLI</p>
<p>I FINO’-HU SIHA,</p>
<p>YA SIEMPRI GUINAIYA GUI’ AS TATÅ-HU, YA BAI</p>
<p>IN FATTU GIYA GUIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:  “Hu gofli’i’ hamyu, taiguihi ha’ i ginifli’e’-ña si Tåta nu Guåhu,</p>
<p>fanlå’la’ gi ginifli’e’-hu.  Siempri manlå’la’ hamyu gi ginifli’e’-hu yanggin en kikimpli i tinago’-hu,</p>
<p>taimanu ha’ na Hu kumpli i tinagu’ Tatå-hu, ya lumå’la’ Yu’ gi ginifli’e’-ña.</p>
<p>“Hu sangångani hamyu ni esti kosa ki u iyun-miyu i ginifli’e’-hu, kosa ki u kabålis i minaguf-miyu.</p>
<p>Estigui’ tinago’-hu:  fanágofli’i’ unu yan ottru, taimanu ha’ i ginifli’e’-hu nu hamyu. Tåya’ mås dångkulu na klåsin ginefli’i’ ki esti: i para u nå’inñaihun un tåotåo i lina’lå’-ña put i amigu-ña. Manamigu-hu hamyu yanggin en cheche’gui håfa Hu tågu’ hamyu. Esta ti Hu kuentutusi hamyu kumu isklåbu, sa’ i isklåbu ti ha tungu’ håfa ha chocho’gui i amu-ña.  Inlugåt di ennåo, Hu å’agang hamyu amigu, sa’ esta Hu sangåni hamyu todu i hiningok-ku ginin as Tatå-hu.  Ti hamyu umatyik Yu’, Guåhu umatyik hamyu para en fanhånåo ya en fanmeppa’ na kusetcha.  I kusetchan-miyu debidi u ma’uk, kosa ki todu i en gagagåo si Tåta gi na’ån-hu en fannina’i.  Estigui’ i tinago’-hu nu hamyu, para en fanágofli’i’ unu yan ottru.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN PÅSGUAN RESUREKSION</h1>
        <p><strong>Date:</strong> April 29, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-pasguan-resureksion-4/<p>
        <p>FINENE’NA NA TINAITAI                                                                          Acts 9, 26-31</p>
<p>Un tinaitai ginin i Bidan i Manapostulis</p>
<p>Anai måttu tåtti giya Hirusalen si Saul ha chagi para u dañña’ yan i pumalu siha na disipulu guennåo; låo humuyung manma’å’ñåo nu guiya. Lusdimås, ti manmalagu’ ma honggi na disipulu gui’. Intonsis, umingkatgåo si Barnabas as Saul ya ha intrudusi gui’ gi manapostulis. Ha esplika taimanu si Saul na ha li’i’ i Saina gi hinanåo-ña, ya kumumbetsasion i dos, ya ti ma’å’ñåo kumuentus gi na’an Jesus giya Damascus. Sumåga si Saul yan siha, ya lumålåoya giya Hirusalen kumuekuentus sin mina’å’ñåo gi na’an Jesus. Ha kuentusi kuntodu atyu siha na ManHudihos i tumungu’ finu’ ‘Greek’ ya umatgumementu yan siha. Pues gi ineppin-ñiha ma chagi para u ma képunu’ gui’. Anai ma tungu’ esti ni mañe’lu, unus kuåntu giya siha ma konni’ gui’ påpa’ para ‘Caesarea’ ya mana’hånåo gui’ para Tarsus.</p>
<p>Durånti esti na tiempu gumuaha pås gi Gima’Yu’us giya Hudeha, Galileha yan Samåria. Sigi ha’ di ma’umenta ya lumalametgut gi mina’å’ñåo i Saina; ya gi etmismu tiempu lumalasessu i kunsuelun i Espiritu Såntu.</p>
<p>I finu’ i Saina.</p>
<p>INEPPIN I SÅTMU                                                               Ps 22, 26-27. 28. 30. 31-32</p>
<p>R.  (26)  BAI HU TUNA HÅO, ASAINA, GI INETNUN I TAOTÅO-MU.</p>
<p>Bai hu kumpli i prumeså-hu gi me’nan atyu siha i manma’åñao nu iSaina.</p>
<p>I mamopbli siha u fañotchu asta ki manhåspuk;</p>
<p>Atyu siha i umispipiha iSainau matuna Gui’:</p>
<p>“Puedi u mamaguf i kurason-miyu todu i tiempu!”</p>
<p>INEPPI…..</p>
<p>Todu i puntan tånu’</p>
<p>u ma’adora ya u mabira siha guatu giSaina;</p>
<p>Todu i familian nasion siha</p>
<p>u fanmañaluda gi me’na-ña.</p>
<p>INEPPI…..</p>
<p>Todu i manmamaigu gi tanu’</p>
<p>u fanmañaluda gi me’nan Yu’us;</p>
<p>Todu i manhånåo påpa’ gi petbus</p>
<p>u fandimu manmanadora.</p>
<p>INEPPI…..</p>
<p>Ya para Guiya na u lå’la’ i anti-hu;</p>
<p>i disindensiåk-ku u sinetbi.</p>
<p>Po’lu ya u masångan nu i mamamaila’ na hinerasion put iSaina</p>
<p>ya u ma pruklåma gi taotåo siha ni ti manmafañåñagu</p>
<p>i satbasion ni Ha na’fåttu.</p>
<p>INEPPI…..</p>
<p>SIGUNDU NA TINAITAI                                                                 1 Jn 3, 18-24</p>
<p>Un tinaitai ginin i fine’na na kåttan San Juan</p>
<p>Famagu’on-hu, i ginifli’e’-ta ti debidi palåbra ha’ siha yan kuentus; debidi u magåhit na guinaiya, ni a’annuk gi aksion. Intonsis, taiguini para tungo’-ta na manggaigi hit gi minagåhit; taiguini nai siempri guahakumfianså-ta gi me’nan Yu’us. Yanggin i kunsensiå-ta ha kundena hit, ta tungu’ na takkilo’ña si Yu’us ki i kunsensiå-ta ya Ha tungu’ todu. Put esti, hafañe’lus, yanggin ti ha kundena hit i kunsensiå-ta, mungnga hit manma’å’ñåo gi me’nan Yu’us. Ta risibi ginin Guiya maseha håfa ni ta gågåo, sa’ ta o’osgi i tinago’-ña yan ta chochu’gui i malago’-ña. I tinago’-ña era para ta fanmanhonggi gi Lahi-ña as Jesukristo yan para ta fanagofli’i’ unu yan ottru, taiguihi i tinago’-ña i Kristo nu hita. Maseha håyi ni ha o’osgi i tinagu’ Yu’us låla’la’ gui’ gi dinañña’ yan Yu’us yan si Yu’us låla’la’ gi dinañña’ yan guiya. Ya put i Espiritu ni Ha nå’i hit si Yu’us na ta tungu’ na si Yu’us låla’la’ gi dinañña’-ña yan hita.</p>
<p>I finu’ i Saina.</p>
<p>IBANGHELIU                                                                                               Jn 15, 1-8</p>
<p>ÅLELUIA</p>
<p>R.  Åleluia.  ILEK-ÑA I SAINA, FANLÅ’LA’ GIYA GUÅHU YAN SEDI</p>
<p>YU’ LUMÅ’LA’ GIYA HAMYU;</p>
<p>MASEHA HÅYI NI LUMÅ’LA’LA’ YAN GUÅHU U MEPPA’ TINEKCHÅ’-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:</p>
<p>“Guåhu i magåhit na trongku ni kumukunanaf, ya si Tatå-hu Guiya i hatdineru.  Ha u’utut atyu siha na råmas giya Guåhu ni ti manonokcha’, yan Ha lålabun atyu siha na råmas i manmeppa’, kosa ki siña gåsgas yan u mås meppa’.  Esta mana’fanggåsgas hamyu ginin i nutisia ni Hu sangåni hamyu.  Na’fanunu hamyu giya Guåhu, ya Guåhu bai Hu na’unu Yu’ yan hamyu.  Solu mañåga hamyu giya Guåhu, nai siña hamyu manggái tinekcha’, parehu ha’ na ti siña manokcha’ i råmas solu chechettun gi trongku.  Guåhu i tinanum ni kumukunanaf, ya hamyu i råmas.  Maseha håyi ni sumåsaga giya Guåhu, ya Guåhu giya guiya, siempri meppa’ tinekchå’-ña, sa’ tåya’ nina’siñan-miyu sin Guåhu.  Maseha håyi ni ti sumåsaga giya Guåhu u mayuti’ huyung, kalang i råmas ni anglu’; ennåo siha na råmas u fanmarikohi ya u fanmadåggåo guatu gi guafi, ya u fangkimason.  Yanggin mañåga hamyu giya Guåhu, ya i fino’-hu sumåsaga giya hamyu, ennåo nai siña siempri manmanggågåo hamyu maseha håfa i malagu’-miyu, ya siempri manmanå’i hamyu.  Estigui’ nai uma’annuk i matunan i Tatå-hu; yanggin manmeppa’ hamyu; ya ginin esti nai siempri mandisipulu-hu hamyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN PÅSGUAN RESUREKSION</h1>
        <p><strong>Date:</strong> April 24, 2021<p>
        <p><strong>Author:</strong> admin<p>
        <p><strong>URL:</strong> https://northstar.website/iv-damenggun-pasguan-resureksion-4/<p>
        <p>FINENE’NA NA TINAITAI                                                                          Acts 4, 8-12</p>
<p>Un tinaitai ginin i Bidan i Manapostulis</p>
<p>Bumula si Pedro ni Espiritu Såntu, ya kumuentus, “Hamyu ni manmå’gas yan manåmku’! Yanggin debidi en kuntesta på’gu put un måolik na fina’tinas ni macho’gui gi un inutit na tåotåo ya para bai in esplika taimanu na humomlu’ gui’, pues hamyu yan todu i taotåo Israhet debidi en rialisa na macho’gui esti gi na’an Jesukristo i taotåo Nasaret ni hamyu klumåba gi kilu’us ya nina’lå’la’ Gui’ as Yu’us ginin i finatai. Ginin i fuetsan ennåo na nå’an na tumotohgi esti na tåotåo gi me’nan-miyu ya kabålis i hinemlo’-ña. Guiya si Jesus i atchu’ ni marichåsa ni manmanhåhatsa ya mama’un åtchu’ ni imputtånti gi gima’.  Tåya’ satbasion gi ottru nå’an, sa’ tåya’ ottru nå’an gi interu i tanu’ ni manå’i i taotåo ni siña sumåtba hit.”</p>
<p>I finu’ i Saina.</p>
<p>INEPPIN I SÅTMU                                                   Ps 118, 1. 8-9. 21-23. 26. 28. 29</p>
<p>R.  (22)    I ATCHU’ NI MARICHÅSA NI MANMANHÅHATSA</p>
<p>MAMA’UN IMPUTTÅNTI NA ÅTCHU’ GI GIMA’.</p>
<p>Na’i gråsia iSainasa’ måolik Gui’,</p>
<p>sa’ i mina’ase’-ña dinidira todu i tiempu.</p>
<p>Måolek-ña lumihing giSaina</p>
<p>ki manangoku tåotåo.</p>
<p>Måolek-ña lumihing giSaina</p>
<p>ki manangoku gi prinsipi siha.</p>
<p>INEPPI…..</p>
<p>Bai hu nå’i Håo gråsia, sa’ Un oppi yu’</p>
<p>sa’ Hågu i satbadot-tu.</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>U matuna Gui’ ni mamamaila’ gi na’an iSaina,</p>
<p>in bendisi Håo ginin i gima’ iSaina.</p>
<p>Bai hu nå’i Håo gråsia, sa’ Un oppi yu’</p>
<p>sa’ Hågu i satbadot-tu.</p>
<p>Nå’i gråsia iSainasa’ måolik Gui’,</p>
<p>sa’ i ginifli’e’-ña dinidira todu i tiempu.</p>
<p>INEPPI….</p>
<p>SIGUNDU NA TINAITAI                                                                             1 Jn 3, 1-2</p>
<p>Un tinaitai ginin i fine’na na Kattan San Juan</p>
<p>Mangginifli’e’-hu:</p>
<p>Atan ha’ kuåntu chiña guinaiyan-ña si Yu’us nu hita! Tatfoi i guinaiyan-ña nu hita asta manma’å’agang hit famagu’on-ña–put ennåo na hunggan magåhit, famagu’on-ña hit. Esti i rason na i tanu’ ti ha tungu’ håyi hit: sa’ ti ha tungu’ håyi si Yu’us.  Hafañe’lus, mamfamagu’un Yu’us hit på’gu, låo trabiha ti klålaru håfa para ta fanhuyung. Låo ta tungu’ na yanggin umannuk i Kristo, siempri mamparehu hit yan Guiya, sa’ siempri ta li’i’ Gui’ kumu Guiya mismu.</p>
<p>I finu’ i Saina.</p>
<p>IBANGHELIU                                                                                               Jn 10, 11-18</p>
<p>ÅLELUIA     Jn 10, 14</p>
<p>R.  Åleluia.      ILEK-ÑA I SAINA, GUÅHU I MAOLIK NA PASTOT;</p>
<p>HU TUNGU’ I GA’-HU KINILU SIHA, YA SIHA MATUNGU’ YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus:</p>
<p>“Guåhu i maolik na pastot; i maolik na pastot Ha nå’inñañaihun i lina’lå’-ña para i ga’-ña kinilu siha.  Atyu i hutnaleru–put i ti pastot gui’ ni ti ga’-ña i kinilu–anai ha li’i’ na mamamaila’ i lobu</p>
<p>malågu ya ha dingu i kinilu para u fanhinabbao yan u fanchinalapun ni lobu.  Mina’ taiguini esti sa’ macho’cho’chu’ gui’ put åpas; tåya’ intires-ña para i kinilu. Guåhu i maolik na pastot.  Hu tungu’ i ga’-hu kinilu siha ya siha matungu’ Yu’ gi parehu na manera na Ha tungu’ Yu’ i Tata ya Guåhu Hu tungu’ si Tatå-hu; ya put esti siha na kinilu na bai Hu nå’inñaihun i lina’lå’-hu.  Guåha ottru siha ga’-hu kinilu ni ti mañåsåonåo guini na inetnun.  Debi di bai Hu konni’ siha lokkui’, ya siempri u mahunguk i bos-su.  Ya siempri unu ha’ na inetnun kinilu yan unu ha’ na pastot.  Ha gofli’i’ Yu’ si Tåta put esti: put i Hu nå’inñaihun i lina’lå’-hu låo para bai Hu chuli’ ha’ ta’lu tåtti.  Tåya’ ni unu umåmut Yu’; sino ki Hu nå’inñaihun buluntåriamenti.  Guaha fuetsåk-ku para bai Hu nå’inñaihun, yan guaha fuetsåk-ku para bai Hu chuli’ ta’lu tåtti.  Hu risibi esti na tinagu’ ginin as Tatå-hu.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN PÅSGUAN RESUREKSION</h1>
        <p><strong>Date:</strong> April 16, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-pasguan-resureksion-4/<p>
        <p>FINENE’NA NA TINAITAI                                                              Acts 3, 13-15. 17-19</p>
<p>Un tinaitai ginin i Bidan i Manapostulis</p>
<p>Ilek-ña si Pedro nu i linahyan tåotåo:  I Yi’us Abrahan, Isaac, yan Jacob, i Yi’us i tatå-ta siha, ha na’matuna si Jesus i Sitbinten-ña, ni en intrega yan en disonra gi me’nan Pilato anai esta listu si Pilato para u sinetta. En disonra, si Jesus ni Såntus yan Tunas, ya inlugåt mås manmalagu’ hamyu na en fanmasuttåyi ni peknu’. En pinu’ i muna’huyung i lina’la’. Låo kinahat Gui’ as Yu’us ginin i finatai, ya hami i tistigu-ña siha.</p>
<p>“Låo hu tungu’ ha’ mañe’lu-hu, na en che’gui esti gi maniknuråntin-miyu, taimanu ha’ bidan-ñiha i manma’gas-miyu. Taiguini na Ha kumpli si Yu’us atyu siha i Ha anunsia gi hagas na tiempu ginin todu i prufeta siha: na i Misihas u maså’pit. Put ennåo na tulaika i lina’la’-miyu! Bira hamyu guatu gi as Yu’us, kosa ki u fanmafunas i isao-miyu!</p>
<p>I finu’ i Saina.</p>
<p>INEPPIN I SÅTMU                                                                           Ps 4, 2. 4. 7-8. 9</p>
<p>R.  (7)  ASAINA, NA’FANINA I MATÅ-MU GIYA HAMI.</p>
<p>Oppi yu’ yanggin manåyuyut yu’, Yu’us nana’librek-ku.</p>
<p>Anai gai prublema yu’, Un babayi yu’ chålan;</p>
<p>na’ma’åsi’ Håo nu guåhu; ékkunguk i tinayuyot-tu.</p>
<p>INEPPI…..</p>
<p>Tungu’ na iSainana’manman bidåda-ña para i mamfiet;</p>
<p>Ha huhunguk iSainayanggin hu ågang Gui’.</p>
<p>INEPPI…..</p>
<p>OAsaina, sedi i ininan i matå-mu ya u fanina giya hami!</p>
<p>Un po’luyi minaguf gi kurason-hu.</p>
<p>INEPPI…..</p>
<p>Bai hu åssun påpa’ gi pås ya bai hu maigu’,</p>
<p>sa’ Hågu ha’,Asaina, umadadahi yu’.</p>
<p>INEPPI…..</p>
<p>SIGUNDU NA TINAITAI                                                                             1 Jn 2, 1-5a</p>
<p>Un tinaitai ginin i fine’na na Kattan San Juan</p>
<p>Famagu’on-hu, hu tugigi’i’ hamyu ni esti, kosa ki mungnga manisao; låo yanggin guaha umisao, gaigi unu ni gumagågagui hit gi Tata kuentåt-ta–si Jesukristo, Guiya ni tinas. Ya ginin i Kristo mismu na manma’asi’i hit ni isåo-ta, ya ti i isåo-ta ha’, låo kuntodu i isao i pumalu. Yanggin ta osgi i tinagu’ Yu’us siha, ennåo na mansiguru hit na ta tungu’ Gui’. Atyu siha i umåluk na “Hu tungu’ Gui'” låo ti ma’o’osgi i tinago’-ña siha, pues mandåkun, ya i minagåhit taigui gi entri siha. Låo maseha håyi ni umosgi i fino’-ña, guiya muna’prifektu i ginefli’i’ Yu’us giya guiya.</p>
<p>I finu’ i Saina.</p>
<p>IBANGHELIU                                                                                               Lk 24, 35-48</p>
<p>ÅLELUIA     Lk 24, 32</p>
<p>R.  Åleluia.   ASAINA JESUS, NA’KLÅRU I FINO’-MU GIYA HAMI,</p>
<p>NA’HÅNUN I KURASON-MÅMI NI GINEFLI’I’</p>
<p>YANGGIN UN KUENTUSI HAM.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Pues maninisplikåyi siha ni esti i dos håfa masusedi gi chalan, yan håfa taimanu na marikuknisa i Saina anai Ha ipi’ i pån.</p>
<p>Mientras manguekuentus ha’ siha put todu esti, si Jesus mismu tumohgi gi entalu’-ñiha, ya ilek-ña nu siha, “Pås giya hamyu.” Gi linihan-ñiha yan mina’å’ñao-ñiha, hinassun-ñiha na manmanli’i’ siha fafá’ñagui. Ilek-ña nu siha, “Sa’ håfa na manatburutåo hamyu?  Håfa na humålum ennåo siha na hinassu gi sanhalum-miyu? Atan i kannai-hu yan i addeng-hu siha; sen magahit na Guåhu ha’. Patcha Yu’ ya en li’i’, sa’ tåya’ sinsen-ña yan te’lång-ña i fafa’ñagui, tåtkumu Guåhu.” Gigun Ha sångan esti Ha fanu’i siha ni kannai-ña yan addeng-ña siha. Trabiha mandududa ha’ siha put i minaguf-ñiha yan i minanman-ñiha, pues ilek-ña nu siha, “Kåo guaha na’-miyu?” Manå’i Gui’ un pidåsun guihan ni masa, ya Ha chuli’ ya Ha kånnu’ gi me’nan-ñiha.</p>
<p>Pues ilek-ña nu siha, “Hahassu i sinangån-hu nu hamyu anai manhihita ha’: todu i manmatugi’ put Guåhu gi lai Moises yan gi mamprufeta yan i såtmu, na debidi u fanmakumpli.” Dispues Ha baba hinassun-ñiha para u ma kumprendi i Eskritura.  Ilek-ña nu siha, “Taiguini matugi’ na i Misihas debidi u famadesi yan u lå’la’ ginin i finatai gi mina’tres dihas. Gi na’ån-ña, u masetmunñaihun gi todu nasion siha desdi Hirusalen i pinitensia para inasi’in i isåo siha. Hamyu tistigu put esti siha.                         I Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSION pat  DAMENGGUN YINI’USAN MINA’ÅSI’</h1>
        <p><strong>Date:</strong> April 10, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-pasguan-resureksion-pat-damenggun-yiniusan-minaasi-5/<p>
        <p>FINENE’NA NA TINAITAI                                                                          Acts 4, 32-35</p>
<p>Un tinaitai ginin i Bidan i Manapostulis</p>
<p>Manun kurason yan un hinassu i kumunidåt i manmanhonggi. Tåya’ giya siha umapudedera gui’ ni håfa na kosas kumu iyon-ña; inlugåt interu i kosas makunsidedera kumu iyun todu. Manestigu i manapostulis kun fuetsa put i resureksion i Saina as Jesus, ya manmanå’i siha dångkulu na rispetu ni todu i taotåo; tåya’ lokkui’ ni unu giya siha gái nisisidåt sa’ todu atyu siha i manggái tanu’ osino manggái gima’ mabendi ya manå’i i manapostulis. dispues manmapåtti sigun gi nisisidat-ñiha.</p>
<p>I finu’ i Saina.</p>
<p>INEPPIN I SÅTMU                                                                           Ps 118, 2-4. 13-15. 22-24</p>
<p>R.  (1)              NÅ’I GRÅSIA I SAINA SA’ MÅOLIK GUI’,</p>
<p>TAIHINEKKUK I GINEFLI’E’-ÑA.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu i gima’ Aaron ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu atyu siha i manma’åñåo niSainaya u ma’åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>Dångkulu atburotu-hu ya kumekepoddung yu’,</p>
<p>låo måttu iSainapara u akudi yu’.</p>
<p>ISainai fuetsåk-ku yan i minetgot-tu,</p>
<p>måttu giya guåhu kumu satbadot.</p>
<p>I ná’maguf yan a’gang na essalåo</p>
<p>mahunguk ginin i tento’ i manmanggånna:</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta silebra.</p>
<p>INEPPI…..</p>
<p>SIGUNDU NA TINAITAI                                                                             1 Jn 5, 1-6</p>
<p>Un tinaitai ginin i fine’na na kattan San Juan</p>
<p>Mangginifli’e’-hu:</p>
<p>Maseha håyi ni ha honggi na si Jesus Guiya i Misihas patgun Yu’us Gui’; ya maseha håyi ni ha gofli’i’ i Tata ha gofli’i’ i patgon-ña lokkui’. Taiguini para tungo’-ta na ta gofli’i’ i famagu’un Yu’us: yanggin ta gofli’i’ si Yu’us yan ta o’osgi i tinago’-ña siha. I ginefli’i’ as Yu’us kumeke’ilek-ña na ta o’osgi i tinago’-ña siha. Ya esti siha na tinagu’ ti mapput para hita, sa’ kada patgun Yu’us kapås gui’ para u gånna i tanu’. Ya ta gånna i batida kontra i tanu’ ginin i hiningget-ta. Håyi siña gumånna i tanu’? Atyu ha’ na tåotåo i ha honggi na si Jesus Guiya i Lahin Yu’us.</p>
<p>Guiya si Jesukristo atyu i måttu yan i hanum i matakpangeñ-ña yan i haga’ i finatai-ña. Åhi’ ti måttu yan i hanum ha’, låo kuntodu i hanum yan i haga’. Ya i Espiritu mismu tumistigu na magåhit esti, sa’ i Espiritu Guiya i minagåhit.</p>
<p>I finu’ i Saina.</p>
<p>IBANGHELIU                                                                                               Jn 20, 19-31</p>
<p>ÅLELUIA     Jn 20, 29</p>
<p>R.  Åleluia.     TOMÁS, MANHONGGI HÅO GIYA GUÅHU SA’ PUT I UN LI’I’ YU’,</p>
<p>ILEK-ÑA I SAINA;</p>
<p>MANMAGUF ATYU SIHA I TI LUMI’I’ YU’,</p>
<p>LÅO MANMANHONGGI HA’!                                                                                                                                                                                        R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.”  Anai munhåyan Ha sångan esti, mamfina’nu’i siha ni kannai-ña yan i kalaguåk-ña. Manmaguf i mandisipulu anai ma li’i’ i Saina.</p>
<p>Ilek-ña ta’lu, “I pås u gaigi giya hamyu.  “Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña “Risibi i Espiritu Såntu.  Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>Humuyung na si Tomás (ni ma’å’agang “Dinga'”) unu gi Dossi taigui anai måttu si Jesus. Sigi masangåni gui’ ni pumalu na mandisipulu, “In li’i’ i Saina.” Låo manoppi gui’, “Ni nungka na bai honggi ennåo, solu hu li’i’ i matkan luluk gi kannai-ña, ya bai na’hålum i kalulot-tu gi diniluk luluk yan i kannai-hu gi kalaguåk-ña.”</p>
<p>Un simåna maloffan, maniståba ta’lu i mandisipulu gi kuåttu, ya på’gu na biåhi iståba si Tomás. Maseha manmakandådalu i petta siha, måttu si Jesus ya tumohgi gi entalu’-ñiha. Ilek-ña, “I pås u gaigi giya hamyu”; pues ilek-ña as Tomás, “Maila’ ya un rikunosi i kannai-hu ni kalulot-mu. Na’hålum i kannai-mu gi kalaguåk-ku. Cha’-mu mumahehettuk ti manhonggi, låo fanhonggi!” Manoppi si Tomás ya ilek-ña, “Saina-hu yan Yu’os-su!” Dispues ilek-ña si Jesus nu guiya: “Manhonggi håo sa’ put i un li’i’ Yu’. Mandichosu atyu siha i ti lumi’i’ Yu’ låo manmanhonggi.”</p>
<p>Ha cho’gui si Jesus meggai ottru na siñåt siha gi me’nan i mandisipulu-ña, ni ti manmatugi’ påpa’ guini na lepblu. Låo esti siha manmatugi’ para en faninayuda humonggi na si Jesus Guiya i Misihas, i Lahin Yu’us, kosa ki ginin esti na hinenggi en fanggái lina’la’ gi na’ån-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>PÅSGUA  |  I RESUREKSION I SAINA  |  BIHILIAN PÅSGUA</h1>
        <p><strong>Date:</strong> March 29, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasgua-i-resureksion-i-saina-bihilian-pasgua-3/<p>
        <p>IFINENE’NA NA TINAITAI                                                                            Gn 1, 1. 26-31a</p>
<p>Un tinaitai ginin i Lepblun Genesis</p>
<p>Gi tutuhun anai si Yu’us Ha fa’tinas i langit yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi tasi, i påharu gi airi, i guaka, yan i manmachålik siha na gå’ga, yan todu atyu siha na gå’ga i mangukunanaf gi tanu’.”</p>
<p>Si Yu’us Ha fa’tinas i taotåo gi imahen-ña,</p>
<p>sagrådu na imahen-ña Ha fa’tinas gui’,</p>
<p>i lahi yan i palåo’an Ha fa’tinas siha.</p>
<p>Si Yu’us Ha bendisi siha ya ilek-ña: “Fanmåmta’, na’bula i tanu’ ya en gubetna i guihan siha gi tasi, i påharu siha gi airi, yan todu i manlåla’la’ siha na kosas gi hilu’ tånu’.” Ilek-ña si Yu’us lokkui’, “Atan ha’, Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’ fruta para nengkannu’-miyu; yan para todu i ga’ga’ gi tanu’, i guihan gi tasi, i påharu gi airi yan todu i manlåla’la na gå’ga’ ni mangukunanaf gi edda’, Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si Yu’us Ha atan todu siha i fina’tinås-ña ya nina’gof maguf Gui’.</p>
<p>I finu’ i Saina.</p>
<p>INEPPIN I SÅTMU                                                   Ps 33, 4-5,6-7,12-13, 20-22</p>
<p>R. (5) BULA I TANU’ NI MINAOLIK I SAINA.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Ha na’etnun i hanum i tasi gi un munton;</p>
<p>ya gi budega nai Ha po’lu i mattingan.</p>
<p>INEPPI…..</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>Ginin i langit iSainaHa atan påpa’;</p>
<p>Ya Ha li’i’ todu i taotåo siha.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya i ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>II</p>
<p>MINA’DOS NA TINAITAI                                                   Gn 22, 1- 2, 9a, 10-13, 15-18</p>
<p>Un tinaitai ginin i Lepblun Genesis</p>
<p>Put i para u chinagi si Abrahan as Yu’us inagang gui’, “Abrahan!  Manoppi si Abrahan, “Listu yu’,” Pues ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya, ya un hånåo para i tanu’ Moriah. Guennåo nai un ufresi gui’ kumu sakrifision masosonggi gi hilu’ i eksu’ ni para bai Hu fa’nu’i håo.”</p>
<p>﻿Anai måttu siha gi lugåt ni sinangåni gui’ as Yu’us, mama’tinas si Abrahan åttat guennåo pues ha arekla i hayu gi hilu’ i attat. Dispues ha hakut i se’si’ para u punu’ i lahi-ña, låo i tentagu’ Yu’us inagang gui’ ginin i langit. “Abrahan, Abrahan!” Manoppi gui’, “Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as Yu’us. Sa’ ti un puni Yu’ ni mismu un guaiya na lahi-mu.” Anai manatan si Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’ i kinilu ya ha ufresi kumu sakrifisiun masosonggi, inlugåt di i lahi-ña.</p>
<p>I tentågu’ i Saina ha ågang ta’lu ginin i langit si Abrahan ya ilek-ña: “Bai fanhula giya Guåhu ha’ na maisa, Ha diklåra iSaina, ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trångkan i inimigun-ñiha; ya ginin siha, todu i nasion siha u fanmañodda’ bendision; todu esti sa’ put un osgi i tinago’-hu”.</p>
<p>I finu’ i Saina.</p>
<p>INEPPIN I SÅTMU                                                               Ps 16, 5. 8. 9-10.11</p>
<p>R. (1)    HÅGU I PATTEK-KU, O ASAINA.</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kuntodu i tataotåo-hu gai kumfihånsa,</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>III</p>
<p>MINA’TRES NA TINAITAI                                                              Ex 14, 15–15, 1</p>
<p>Un tinaitai ginin i Lepblun Exodus</p>
<p>Ilek-ña iSainaas Moises, “Håfa na sigi ha’ håo umugung nu Guåhu” Sangåni i Israilitas siha ya u fansigi ha’ mo’na. Håtsa hulu’ i baston-mu ya un istira i kannai-mu gi hilu’ i tasi, na’adispatta i tasi gi talu’ kosa ki siña i Israilitas siha ma’upus i tasi gi hilu’ ånglu’ na tånu’. Ya bai Hu na’fanåguaguat mås i taotåo Ihipto ya u matattiyi i Israilitas siha. Atyu nai bai Hu risibi i gloria ginin as Pharaoh, todu i sindalu-ña, i kaleså-ña siha, yan i taotåo kalesa siha. I taotåo Ihipto siempri u matungu’ na Guåhu iSaina.”</p>
<p>I anghit Yu’us, ni gumigiha i linahyan Israilitas siha, humånåo ya malak i santattin i katdumi. I petput na homhum mapagåhis ni iståba gi sanme’na, humånåo lokkui’, ya malak i santatti gi entalu’ i taotåo Ihipto yan i Israilitas siha. Låo i mapagåhis mås humomhum ya ha chomma’ tulanotchi i linahyan tåotåo Ihipto na u fanhihut yan i Israilitas siha. Dispues ha istira si Moises huyung i kannai-ña gi hilu’ i tasi, ya iSainaHa na’guinaifi tulanotchi ni un metgut na månglu’ ginin i sanhaya ya umånglu’ i tasi. Anai esta i tasi madibidi, i Israilitas siha manmåtcha gi entalu’ i tasi ni anglu’, i hanum gi ambus bånda kalang mohun mandångkulu na lugan guma’.</p>
<p>I taotåo Ihipto mapetsigi ya matattiyi i Israilitas siha; todu i kabåyun Pharaoh, i kalesa yan i taotåo kalesa. Gi pupuengi, åntis di chatanmak, iSainaHa na’låmlam i mapagåhis ya Ha na’fanma’åñåo i sindålun Ihipto, dispues Ha na’fanmafñut i ruedan i kalesa siha ya kana’ ha’ ti siña mangiluluk.  Ennåo mina’ i taotåo Ihipto mañeha gi me’nan i Israilitas siha sa’ iSainamumumu put siha kontra i taotåo Ihipto.</p>
<p>Pues i Saina Ha sangåni si Moises, “Istira huyung i kannai-mu gi hilu’ i tasi, ya u milalak i hanum tåtti ya u fantinampi i taotåo Ihipto, yan i kalesan-ñiha yan i taotåo kalesa siha.” Si Moises ha istira huyung i kannai-ña gi hilu’ i tasi, ya gi chatanmak, i tasi milalak tåtti gi rigulåt na tinaddong-ña. Manmalålagu i taotåo Ihipto siha guatu gi tasi, anai i Saina mamblinangku siha asta i talu’. Ya anai milalak i hanum tåtti, mantinampi i kalesa siha yan i taotåo kalesa yan todu i sindålu ni tumattitiyi i Israilitas hålum gi tasi.  Ni unu giya siha umiskåpa. Låo i Israilitas siha manmåtcha gi hilu’ i anglu’ na tånu’ gi entalu’ i tasi, ya i hanum kalang luga gi ambus bånda. Pues taiguini satbån-ña iSainani Israilitas siha ginin i fuetsan Ihipto guihi na ha’åni. Anai mali’i’ ni Israilitas siha na manlalalacha’ gi kantun tåsi i manmåtai na tåotåo Ihipto ya mali’i’ i fuetsan iSainani Ha na’annuk kontra i taotåo Ihipto, manma’åñåo siha niSainaya manmanhonggi nu Guiya yan gi as Moises i tentago’-ña.</p>
<p>Dispues si Moises yan i Israilitas siha makånta esti na kånta para iSaina:</p>
<p>Bai hu kånta para iSaina, sa’ gloriosu manggånna Gui’;</p>
<p>Kabåyu yan kalesa Ha dåggåo huyung gi tasi.</p>
<p>I finu’ i Saina.</p>
<p>INEPPIN I SÅTMU                                                               Ex 15, 1-2, 3-4. 5-6. 17-18</p>
<p>R. (1) NIHI TA KANTÅYI I SAINA,</p>
<p>SA’ HA NA’BINALUTAN GUI’ NI GLORIA.</p>
<p>Bai hu kantåyi iSaina, sa’ gloriosu manggånna Gui’,</p>
<p>kabåyu yan kalesa Ha dåggåo huyung gi tasi.</p>
<p>ISainai fuetsåk-ku yan animu-hu,</p>
<p>yan Guiya i satbadot-tu.</p>
<p>Guiya Yu’os-su, hu onra Gui’,</p>
<p>I Yi’us i tatå-hu, hu na’takkilu’ Gui’.</p>
<p>INEPPI…..</p>
<p>ISainagumegera,</p>
<p>Sainai na’ån-ña!</p>
<p>I kalesan Pharaoh yan i sindalu-ña Ha dåggåo huyung gi tasi,</p>
<p>i manmå’gas siha na ufisiåt-ña manmafondu gi Tasin Agaga’.</p>
<p>INEPPI…..</p>
<p>I milalak hånum mantinampi siha,</p>
<p>Manmafondu siha kalang åtchu’.</p>
<p>I agapa’ na kannai-mu,Asaina, mifuetsa,</p>
<p>I agapa’ na kannai-mu,Asaina, yumayamak i inimigu.</p>
<p>INEPPI…..</p>
<p>Un konni’ hålum siha i taotåo ni Un såtba,</p>
<p>Ya Un po’lu siha gi eksu’ i irensiåm-mu</p>
<p>I lugåt anai matåta’chung Håo,Asaina,</p>
<p>I santuåriu, ni mismu kannai-mu umistapblesi.</p>
<p>ISainau fanggubetna para todu i manaihinekkuk na tiempu.</p>
<p>INEPPI…..</p>
<p>IV</p>
<p>MINA’KUÅTTRU NA TINAITAI                                                 Is 54, 5-14</p>
<p>Un tinaitai ginin i Lepblun i Prufeta as Isaias</p>
<p>Atyu i mama’asaguå-mu Guiya muna’huyung håo;</p>
<p>i na’ån-ña iSainani ehetsito siha;</p>
<p>I nana’librem-mu Guiya i Unu ni Såntus giya Israhet,</p>
<p>ma’å’gang Gui’ Yi’us todu i tanu’.</p>
<p>Ina’agang håo as Yu’us tåtti,</p>
<p>kalang i asagua ni mayuti’ yan pininiti espiritu-ña,</p>
<p>I palåo’an uma’asagua gi hiniben-ña dispues mayuti’,</p>
<p>ilek-ña i Yi’os-mu.</p>
<p>Hu yuti’ñaihun håo un ratu,</p>
<p>låo bai Hu konni’ håo tåtti yan bula kariñu.</p>
<p>Gi un mumentu na linalalo’-hu,</p>
<p>Hu nå’na’ i matå-hu ginin hagu;</p>
<p>Låo muma’åsi’ Yu’ nu hågu ginin i taddung na guinaiyak-ku,</p>
<p>ilek-ña iSaina, i nana’librem-mu.</p>
<p>Para Guåhu kalang i ha’ånin Noah esti,</p>
<p>anai manhula Yu’ na i hanum Noah</p>
<p>ni ngai’an ta’lu na u na’dilubiu i tanu’;</p>
<p>Pues manhula Yu’ na ti bai lalålu’ nu hågu,</p>
<p>patsino bai lalåtdi håo.</p>
<p>Maseha u fañuha i sabåna siha gi sagan-ñiha</p>
<p>ya u fanmayengyung i eksu’ siha,</p>
<p>ni ngai’an nai un diningu ni guinaiyak-ku</p>
<p>pat u mayengyung i kuntratå-hu pås,</p>
<p>ilek-ña iSaina, ni gai ma’asi’ nu hågu.</p>
<p>O hågu ni mamadedesi, pinakyu yan tåya’ kunsuelu-mu,</p>
<p>bai fa’tinas i chalån-mu siha ni ‘carnelians’,</p>
<p>yan i haligin i gimå’-mu ni ‘sapphires’;</p>
<p>Bai fa’tinas i sagå-mu gumera ni ‘rubies’,</p>
<p>i trangkåm-mu ni kriståt,</p>
<p>yan todu i ligan gimå’-mu ni mangguaguan na åtchu’.</p>
<p>Todu i famagu’on-mu lalåhi u famfinanå’gui niSaina,</p>
<p>ya u dångkulu i pås i famagu’on-mu.</p>
<p>Un ma’istapblesi gi tininas,</p>
<p>chågu’ ginin i mina’å’ñåo na un maså’pit,</p>
<p>anai ti siña måttu i distrosu giya hågu.</p>
<p>I finu’ i Saina.</p>
<p>INEPPIN I SÅTMU                                                   Ps 30, 2. 4. 5-6, 11-12. 13</p>
<p>R.  BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>O Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña;</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,Asaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>Asaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>V</p>
<p>MINA’SINGKU NA TINAITAI                                                        Is 55, 1-11</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSaina:</p>
<p>Todu hamyu ni manmå’hu,</p>
<p>fanmåttu gi hanum!</p>
<p>Hamyu ni tåya’ salåppi’-miyu,</p>
<p>fanmåttu, risibi i grånun trigu ya en fañotchu;</p>
<p>Fanmåttu, sin en fanmanapåsi, sin gåstu,</p>
<p>fanggimin binu yan letchi!</p>
<p>Sa’ håfa na en gagasta i salåppi’-miyu gi ti manmamakannu’;</p>
<p>i suetdun-miyu gi atyu i ti siña muna’fansatisfetchu hamyu?</p>
<p>Ekkunguk yu’ ya siempri mañotchu hamyu måolik,</p>
<p>ya siempri gefsaga lina’la’-miyu.</p>
<p>Fanekkunguk yan fanmamaila’ tåotåo-hu,</p>
<p>fanmåttu giya Guåhu ya en fanggai lina’la’.</p>
<p>Bai hu rinueba yan hamyu i taihinekkuk na kuntråta,</p>
<p>ya bai nå’i hamyu ni bendision ni Hu prumeti si David.</p>
<p>Hu na’må’gas gui’ para u dirihi i nasion siha,</p>
<p>yan ginin guiya na Hu fa’nu’i siha ni fuetsåk-ku.</p>
<p>Siempri en agang ottru nasion siha:</p>
<p>ni ginin un tiempu ti matungu’ hamyu,</p>
<p>låo på’gu siempri manmalålagu guatu giya hamyu para u fañåonåo!</p>
<p>Guåhu iSaina, i Yi’us-miyu, i santus na Yu’us Israhet,</p>
<p>Guåhu bai Hu na’fanmasusedi esti siha;</p>
<p>bai Hu nå’i hamyu onru yan gloria.”</p>
<p>Bira hamyu guatu giSainayan tåyuyut Gui’,</p>
<p>sa’ hihut Gui’ på’gu.</p>
<p>I manailayi u matulaika i lina’la’-ñiha</p>
<p>ya u ma bira hinassun-ñiha.</p>
<p>Sedi na u ma bira siha guatu giSaina, i Yi’os-ta;</p>
<p>yo’asi’ Gui’ yan listu manasi’i.</p>
<p>Ilek-ña iSaina, “Ti parehu i hinassok-ku yan i hinassun-miyu,</p>
<p>yan i che’cho’-hu ti parehu yan i che’chu’-miyu.</p>
<p>“Taimanu ha’ tinakkilo’ña i langit gi hilu’ tånu’,</p>
<p>taiguennåo ha’ tinakkilo’ña i bidå-hu yan i hinassok-ku ki hamyu.</p>
<p>“I fino’-hu kalang niebi yan uchan</p>
<p>ni mafåttu ginin i langit para u rega i tanu’.</p>
<p>Nina’dådangkulu i tinanum</p>
<p>ya ha na’guaguaha simiya para matånmi para nengkannu’.</p>
<p>Taiguennåo ha’ lokkui’ i palabrås-su</p>
<p>ti u måhñåo chumo’gui håfa planu-hu;</p>
<p>siempri ha cho’gui todu i malago’-hu para u cho’gui.</p>
<p>I finu’ i Saina.</p>
<p>INEPPIN I SÅTMU                                                                           Is 12, 2-3.4.5-6</p>
<p>R (3)    UN MAGUF MANLUPUK HÅNUM GI BE’BU’ SATBASION.</p>
<p>Hunggan si Yu’us satbadot-tu;</p>
<p>siguru yu’ yan ti ma’åñåo yu’.</p>
<p>Ginin iSainana metgut yan båtbaru yu’,</p>
<p>yan Guiya i satbadot-tu.</p>
<p>Siempri maguf håo manlupuk hånum</p>
<p>gi fontin satbasion.</p>
<p>INEPPI…..</p>
<p>Nå’i gråsia iSaina, tuna i na’ån-ña;</p>
<p>na’matungu’ i bidå-ña siha gi nasion,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Kantåyi tinina iSainaput i gloriosu na che’cho’-ña;</p>
<p>na’matungu’ esti gi todu i tanu’ siha.</p>
<p>Essalåo kun minaguf, O siudån Sion,</p>
<p>sa’ gaigi giya hågu i ma’gas</p>
<p>Guiya ni Såntus ginin Israhet!</p>
<p>INEPPI…..</p>
<p>VI</p>
<p>MINA’SAIS NA TINATAI                                                                Bar 3, 9-15. 32–4, 4</p>
<p>Un tinaitai ginin i Lepblun i Prufeta as Baruch</p>
<p>O Israhet, ekkunguk i tinago’-hu siha para lumå’la’:</p>
<p>ekkunguk, ya en kumprendi håfa kumekke’ilekña tiningu’!</p>
<p>Sa’ håfa, Israhet,</p>
<p>na manggaigi hamyu gi tanu’ i inimigun-miyu,</p>
<p>mambihu ha’ hamyu gi istrangheru na tånu’,</p>
<p>Mañåsåonåo hamyu gi inapplacha’ i manmåtai,</p>
<p>manmatufung hamyu yan atyu siha i manhånåo para i sampapa’ na tånu’?</p>
<p>En yiti’ i trongkun i tinemtum!</p>
<p>Yanggin mohun en dalalaki i chalan Yu’us,</p>
<p>mañåsaga hamyu på’gu gi taihinekkuk na pås.</p>
<p>Kesodda’ månu nai gaigi i tiningu’, månu nai gaigi i minetgut,</p>
<p>månu nai gaigi i kinemprendi, ya en tingu’</p>
<p>månu nai gaigi i anåkku’ na lina’la’,</p>
<p>anai gaigi i kandit i attaduk, yan pås.</p>
<p>Håyi sumodda’ anai sumåsaga i tinemtum,</p>
<p>håyi esta humåtmi ennåo na tesoru?</p>
<p>Atyu i tumungu’ todu i kosas siha Ha tungu’ gui’;</p>
<p>esta Ha kumprendi ni titanos-ña.</p>
<p>Esta Ha istapblesi i tanu’ para todu i tiempu,</p>
<p>ya Ha na’bula gui’ ni atyu siha i kuåttru patas-ñiha na gå’ga’;</p>
<p>Ha tågu’ i inina ya inesgi,</p>
<p>Ha ågang ya manlålåolåo inekkunguk Gui’;</p>
<p>I puti’un siha gi sagang-ñiha</p>
<p>manmañiñila’ yan manmamaguf;</p>
<p>Yanggin Ha ågang siha, manmanoppi, “Estigui’ ham!”</p>
<p>manmañiñila’ yan manmamaguf para i Muna’huyung siha.</p>
<p>Taiguennåo i Yi’os-ta;</p>
<p>tåya’ ottru para ma’akumpåra yan Guiya:</p>
<p>Esta Ha midi todu i tiningu’,</p>
<p>ya Ha nå’i si Jacob, i tentago’-ña,</p>
<p>si Israhet, i kiridu na lahi-ña.</p>
<p>Desdi ennåo na tiempu umannuk gui’ gi tanu’,</p>
<p>yan kalalamtin gi halum tåotåo.</p>
<p>Guiya i lepblun i tinagu’ Yu’us siha,</p>
<p>i lai ni dinidira para todu i tiempu;</p>
<p>Todu i mañechettun giya guiya siempri manlå’la’,</p>
<p>låo u fanmåtai atyu siha i yumuti’ gui’.</p>
<p>O Jacob, bira håo ya un risibi gui’:</p>
<p>famokkat gi kandet-ña para guatu gi mina’lak.</p>
<p>Cha’-mu e’ena’i ottru ni gloriå-mu,</p>
<p>pat i pribilehu-mu para i istrangheru na tåotåo.</p>
<p>O Israhet, manmabendisi hit;</p>
<p>sa’ ta tungu’ atyu i na’maguf para si Yu’us!</p>
<p>I finu’ i Saina.</p>
<p>INEPPIN I SÅTMU                                                                           Ps 19, 8.9.10.11</p>
<p>R. (Jn 6,69)  ASAINA, GIYA HÅGU NAI GAIGI</p>
<p>I FINU’ I TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason;</p>
<p>Klåru i minandan iSaina,</p>
<p>Ha na’lele’an i áttaduk .</p>
<p>INEPPI…..</p>
<p>Gåsgas i mina’å’ñåo giSaina,</p>
<p>mesngun para todu i tiempu;</p>
<p>I otdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat</p>
<p>pat i miet ni ginin i chenchun.</p>
<p>INEPPI…..</p>
<p>VII</p>
<p>MINA’SIETTI NA TINAITAI                                                           Ez 36, 16-17a, 18-28</p>
<p>Un tinaitai ginin i Lepblun i Prufeta as Ezekiel</p>
<p>Ha kuentusi yu’ iSainaya ilek-ña, “Låhi, anai mañåsaga i Israilitas gi tanu’-ñiha, mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’ put i manmamunu’ siha tåotåo guihi na tånu’ yan ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha, ya Hu chalapun siha gi manistrangheru na tånu’. Maseha manmalak månu mana’båbaba i santus na na’ån-hu gi todu i hinanao-ñiha. “Intonsis, nå’i i ManIsrailitas ni esti na nutisia ginin Guahu, i Mås Takkilu’ naSaina: Esti i para bai Hu cho’gui åhi’ ti put hamyu ni ManIsrailitas, låo put i santus na na’ån-hu, ni en disonra gi todu i tanu’ siha ni en hanågui. Anai Hu fa’nu’i i nasion siha ni sinantus i ma’gas na na’ån-hu — i na’an ni en disonra gi entri siha — pues taiguennåo na siempri u matungu’ na Guåhu i Saina. Guåhu, i Mås Takkilu’ naSaina, esta kumuentus. Bai Hu usa hamyu para bai fa’nu’i i nasion siha na såntus Yu’. Bai Hu konni’ hamyu tåtti ginin todu i nasion yan tånu’ siha para guatu gi tanu’-miyu mismu. Bai Hu såtpi hamyu ni gasgas na hånum ya en fangåsgas ginin i manapplacha’-miyu put i yi’us i mampagånu yan todu i pumalu siha ni muna’fanapplacha’ hamyu. Bai Hu nå’i hamyu nuebu na kurason yan hinassu. Bai Hu na’suha i mahettuk kalang åtchu’ na kurason-miyu ya bai nå’i hamyu ubidenti na kurason. Bai Hu pu’luyi hamyu ni espiritu-hu para u na’siguru na en dalalaki i lai siha yan i tinagu’ ni Hu nå’i hamyu. Intonsis taiguini na siempri en fanlå’la’ gi tanu’ ni Hu nå’i i mañainan-miyu. Hamyu para tåotåo-hu, yan Guåhu para Yu’us-miyu.</p>
<p>I finu’ i Saina.</p>
<p>INEPPIN I SÅTMU                                                                        Ps 42, 3. 5; 43, 3. 4</p>
<p>R.(Ps 42, 2)     TAIGUIHI I BINÅDU NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU, O YU’US.</p>
<p>Måma’-hu yu’ nu Hågu, O Yu’us, i lala’la’ na Yu’us.</p>
<p>Ngai’an nai siña yu’ humånåo para bai hu li’i’ i matan Yu’us?</p>
<p>INEPPI…..</p>
<p>Anai såonåo yu’ gi likåo yan i linahyan,</p>
<p>Humånåo yu’ yan siha para i gima’ Yu’us,</p>
<p>Gi halum a’gang na essalåo agradesimentu,</p>
<p>yan i tropa ni mangguguput.</p>
<p>INEPPI…..</p>
<p>Na’fåttu i ininå-mu yan i minagahet-mu,</p>
<p>ya siha u isgaihun yu’</p>
<p>Yan konni’ yu’ para i santus na sabanå-mu,</p>
<p>anai sumåsaga Håo.</p>
<p>INEPPI…..</p>
<p>Ya bai hu fåttu gi attat Yu’us,</p>
<p>gi as Yu’us, i muna’mamaguf yu’.</p>
<p>Pues bai hu tuna Håo ni håtpa,</p>
<p>O Yu’us, Yu’os-su.</p>
<p>INEPPI…..</p>
<p>Yanggin guaha para u matakpångi, usa esti.</p>
<p>INEPPIN I SÅTMU                                                   Ps 51, 12-13.14-15.18-19</p>
<p>R. (12)     O YU’US, FA’TINAS UN GÅSGAS NA KURASON GIYA GUÅHU.</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu,</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u ma bira siha i mani’ísao guatu giya Hågu.</p>
<p>INEPPI…..</p>
<p>Sa’ ti Un diseseha sakrifisiu;</p>
<p>masosonggi na inifresi ti Un aksepta.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’mu chata’atan i mañotsut yan humitdi na kurason.</p>
<p>INEPPI…..</p>
<p>EPISTULA                                                                                                                 Rm 6, 3-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Siguru na en tingu’ ha’ na anai manmatakpångi hit gi dinañña’ yan i Kristo Jesus, manmatakpångi hit gi dinañña’ yan i finatai-ña.  Intonsis, ginin i manmatakpanget-ta manmahåfut hit yan Guiya yan mañåonåo hit gi finatai-ña, kosa ki, taimanu ha’ na mana’lå’la’ ta’lu i Kristo ginin i finatai ginin i gloriosu na nina’siñan i Tata, taiguennåo ha’ na hita lokkui’ siña manlå’la’ gi nuebu na lina’la’.</p>
<p>Ya put i esta manunu hit yan Guiya put i mamparehu hit manmåtai yan Guiya, pues taiguennåo ha’ lokkui’ na siempri manunu hit yan Guiya yanggin mana’fanlå’la’ hit ta’lu parehu yan Guiya. Ya ta tungu’ na atyu i bihu na påtti giya hita esta måtai yan i Kristo gi kilu’us, kosa ki i fuetsan i i’isao na påtti giya hita u ma distrosa, ya båsta hit manisklåbun i isao.  Sa’ yanggin måtai i taotåo ennåo nai masosotta gui’ ginin i fuetsan i isao. Ya put i esta manmåtai hit yan i Kristo, ennåo na ta honggi na siempri lokkui’ manlå’la’ hit yan Guiya.  Sa’ ta tungu’ na esta mana’lå’la’ ta’lu i Kristo ginin i finatai ya ti u måtai ta’lu—ti u fanggubetna i finatai ta’lu giya Guiya. Intonsis, put i måtai Gui’, tåya’ esta fuetsån-ña i isao giya Guiya; ya på’gu nai låla’la’ Gui’ gi dinañña’ yan si Yu’us. Gi etmismu manera na debidi en kunsideranmaisa hamyu kumu esta manmåtai, era gi isao na bånda, låo manlåla’la’ hamyu gi dinañña’ yan Yu’us ginin i Kristo Jesus.</p>
<p>I finu’ i Saina.</p>
<p>INEPPIN I SÅTMU                                                                           Ps 118, 1-2, 16-17, 22-23</p>
<p>(R)  ÅLELUIA, ÅLELUIA, ÅLELUIA</p>
<p>Nå’i gråsia iSaina, sa’ måolik Gui’,</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk:</p>
<p>” I ginefli’i’ Yu’us dinidira todu i tiempu.”</p>
<p>INEPPI ……</p>
<p>I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI ……</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI ……</p>
<p>B</p>
<p>IBANGHELIU                                                                                             Mk 16, 1-7</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Anai måkpu’ i ‘Sabaf’, manmamåhan påopåo na låña si Maria Magdalena, si Maria nanan Santiago, yan si Salome para u fanhånåo para u mapalala’i si Jesus.  Tåftaf, dispues ha’ di kahulu’ i atdao, gi primet ha’åni gi simåna manmåttu siha gi naftan.  Mana’asangani unu yan ottru, “Håyi para u na’galiliki hit ni atchu’ tåtti ginin i intrådan i naftan?” Anai ma’atan, mali’i’ na esta mana’galilik i atchu’. (Gof dångkulu).  Anai manhålum gi naftan mali’i’ un hobin na lahi ni matåta’chung gi agapa’ na bånda, minagågagu å’paka’. Nina’fanggof manman ni esti. Låo mansinangåni siha: “Cha’-miyu nina’fanmamanman!  En ispipiha si Jesus Nasarenu, Guiya ni maklåba. Esta mana’kahulu’ Gui’; taigui Gui’ guini. Atan ha’ i lugåt anai mana’åssun Gui’. Fanhånåo ya en sangåni i mandisipulu-ña yan si Pedro, ‘Mamfine’nanaigui hamyu para Galileha, anai para en li’i’ Gui’ taimanu ha’ i mansinangåni hamyu.’ ”</p>
<p>I Ibangheliun i Saina</p>

        </section>
        <hr>
        
        <section>
        <h1>BETNIS SÅNTU  |  I Pinadesin i Saina</h1>
        <p><strong>Date:</strong> March 29, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/betnis-santu-i-pinadesin-i-saina-2/<p>
        <p>FINENE’NA NA TINAITAI                                                              Is 52, 13–53, 12</p>
<p>Un tinaitai ginin i Lepblun i Prufeta as Isaias</p>
<p>Atan ha’, sa’ siempri u gefsaga i tentago’-hu,</p>
<p>siempri u makåhat hulu’ takkilu’ yan u ma’onra.</p>
<p>Maseha meggai nina’fanmanman anai mali’i’ Gui,</p>
<p>mana’disfiguråo i matå-ña kalang ti tåotåo,</p>
<p>Pues taiguennåo siempri nina’fanmanman i linahyan tåotåo nu Guiya,</p>
<p>manrai siha kana’ ha’ ti siña manguentus;</p>
<p>Para atyu siha i ti manmasangåni siempri u mali’i’,</p>
<p>todu atyu siha i ti humunguk siempri u mahahassu.</p>
<p>Håyi para u hinenggi håfa hiningok-ta?</p>
<p>Håyi mana’tungu’ ni kannai iSaina?</p>
<p>Dumångkulu hulu’ kalang un dinekku’ tinanum gi me’nå-ña,</p>
<p>kalang un sinisu gi anglu’ na tånu’;</p>
<p>Taidiknidåt Gui’ para u bensi hit umatan Gui’,</p>
<p>tåya’ atanun giya Guiya para u hålla hit guatu.</p>
<p>Machatli’i’ Gui’ yan masuhåhayi ni taotåo siha,</p>
<p>Un lahi ni mamadedesi, yan påyun maså’pit,</p>
<p>Matåtampi i matan-ñiha i taotåo ginin Guiya,</p>
<p>madispresia Gui’ yan tai onru.</p>
<p>Låo i isåo-ta siha Ha kåkatga,</p>
<p>ya Ha susungun todu i pinadisi-ta,</p>
<p>ya hita pine’lot-ta na makastitiga Gui’,</p>
<p>kalang unu ni kinastiga yan nina’takpapa’ as Yu’us.</p>
<p>Låo malånsa Gui’ put i linachi-ta</p>
<p>mayokyuk Gui’ put i isåo-ta;</p>
<p>Gaigi giya Guiya i kastigu ni numåna’i hit kinabålis,</p>
<p>ginin i masåolak-ña na manhomlu’ hit.</p>
<p>Manabak hit todu kalang kinilu,</p>
<p>kadakuåt kunsu hinanåo-ña;</p>
<p>Låo iSainaha po’lu gi hilo’-ña</p>
<p>todu i isåo-ta.</p>
<p>Maskiseha mamattråta, mano’osgi ha’ Gui’</p>
<p>ya ti Ha baba i pachot-ña;</p>
<p>kalang i patgun kinilu ni makokonni’ para u mapunu’</p>
<p>patsino i kinilu gi me’nan i manmandådasai</p>
<p>mamatkikilu ha’ Gui’ ya ti Ha baba i pachot-ña.</p>
<p>Inatditi yan makundena yan makonni’ Gui’,</p>
<p>ya håyi mohun para u hinahassu put i destinu-ña?</p>
<p>Anai machåppak Gui’ ginin i tanu’ i manlåla’la’,</p>
<p>ya mapunu’ put isao tåotåo</p>
<p>Manå’i Gui’ naftån-ña gi entalu’ i manailayi</p>
<p>yan para mahafot-ña manå’i Gui’ gi entalu’ i manbåba fina’tinas-ñiha,</p>
<p>Maskiseha tåya’ båba fina’tinås-ña</p>
<p>patsino ti mandagi.</p>
<p>(Låo nina’maguf iSainapara u finigis Gui’ ni pinadesi.)</p>
<p>Yanggin Ha nå’inñaihun i lina’lå’-ña para inifresin i isao,</p>
<p>siempri Ha li’i’ i tinatten-ña gi anåkku’ na lina’lå’-ña,</p>
<p>ya i minalagu’ iSainau makumpli ginin Guiya.</p>
<p>Sa’ put i pinadisi-ña</p>
<p>siempri Ha li’i’ i kandit gi mina’lak i ha’åni;</p>
<p>Meggai para u mana’fanggåsgas,</p>
<p>Ginin i pinadesin i tentago’-hu,</p>
<p>ya Guiya para u kinatga i isao-ñiha.</p>
<p>Pues put ennåo na bai nå’i Gui’ gi irensiån-ña entri i manakkilu’,</p>
<p>ya Guiya para u dibidi i ginanna siha entri i manmetgut,</p>
<p>Sa’ Ha intregan maisa Gui’ gi finatai</p>
<p>ya matufung Gui’ entri i manailayi siha;</p>
<p>Ya Guiya para u fininas i isao meggai siha na tåotåo,</p>
<p>ya u ganåyi siha inasi’i ginin i isao-ñiha siha.</p>
<p>I finu’ i Saina.</p>
<p>INEPPIN I SÅTMU                                                               Ps 31, 2.6.12-13.15-16.17. 25</p>
<p>R.   (Lk 23,46)  TÅTA, GI KANNAI-MU NAI HU INTREGA I HA’ANI-HU.</p>
<p>Giya Hågu,Asaina, nai lumilihing yu’;</p>
<p>cha’-mu yu’ muna’mana’mamåmahlåo.</p>
<p>Gi tininås-mu akudi yu’.</p>
<p>Gi kannai-mu nai hu intrega i espiritu-hu;</p>
<p>siempri Un na’libri yu’,Asaina, O fi’et na Yu’us.</p>
<p>INEPPI…..</p>
<p>Para i maninimigu-hu siha, una kosa yu’ ni na’bubu,</p>
<p>na’chalik yu’ para i bisinu-hu siha, yan na’ma’ñåo yu’ para i manamigu-hu;</p>
<p>manmalålagu ginin guahu i lumi’i’ yu’ gi chalan.</p>
<p>Mamaleffanñaihun yu’ kalang atyu siha i ti manmahahassu na manmåtai;</p>
<p>kalang yu’ un måffak nå’yan.</p>
<p>INEPPI…..</p>
<p>Låo gaigi i inangukkok-ku giya Hågu,Asaina;</p>
<p>ilek-ku, “Hågu i Yi’os-su.”</p>
<p>Gi kannai-mu nai gaigi i uttimok-ku, na’libri yu’</p>
<p>ginin i gine’tin i maninimigu-hu, ginin i kannai i pumetsisigi yu’.</p>
<p>INEPPI…..</p>
<p>Na’ma’lak i matå-mu gi tentago’-mu;</p>
<p>gi mina’ase’-mu na’libri yu’.</p>
<p>Na’fambåtbaru hamyu yan na’famfitmi i kurason-miyu,</p>
<p>todu hamyu ni manmanangokku giSaina.</p>
<p>INEPPI…..</p>
<p>SIGUNDU NA TINAITAI                                                     Heb 4, 14-16; 5, 7-9</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa. Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai.  Ya put i humitdi yan dibotu Gui’, hininguk Gui’ as Yu’us.  Låo maseha Lahin Yu’us Gui’, umetyak manosgi ginin i pinadisi-ña.  Anai mafa’tinas Gui’ kumu i mås prifektu, humuyung Gui’ mama’ i hali’ i taihinekuk na satbasion para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                                                   Jn 18, 1–19, 42</p>
<p>Betsikulu åntis di i IbangheliuPhil 2, 8-9</p>
<p>Ha na’humitdi Gui’ i Kristo, ubidenti Ha aksepta kuntodu i finatai, i finatai gi kilu’us.  Ya put esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha.</p>
<p>I Pinadesin i Saina-ta as Jesukristo sigun gi tinigi’ San Juan</p>
<p>Humånåo si Jesus yan i mandisipulu-ña para i ottru båndan i Kannat Kidron. Gaigi guennåo un hatdin ya humålum si Jesus yan i mandisipulu-ña.  Kuntodu si Judas (atyu i para u inintrega Gui’) ha sen tungu’ atyu na lugåt sa’ sessu si Jesus manasodda’ guihi yan i mandisipulu-ña.  Ha konni’ si Judas i sindålu siha yan kuntodu i guåtdia siha ni manå’i gui’ ni manmå’gas mamåli’ yan i MamFarisehu, ya manmåttu guihi manmañuñuli’ fållut, hatchon yan åtmas.  Ya kumu si Jesus Ha tungu’ håfa para u masusedi, humånåo mo’na ya ilek-ña nu siha.  “Håyi malagu’-miyu?  Manmanoppi siha, “Si Jesus, tåotåo Nasaret.  Manoppi si Jesus, “Guåhu Gui’.  (Si Judas, atyu i para u inintrega Gui’, iståba guennåo yan siha.)  Anai ilek-ña si Jesus  nu siha, “Guåhu Gui’,” mañeha dididi’ pues mamoddung påpa’ gi tanu’.  Pues si Jesus Ha faisin siha ta’lu, “Håyi malagu’-miyu?” Maripiti ta’lu, “Si Jesus, tåotåo Nasaret.”  Ilek-ña si Jesus, “Esta Hu sangåni hamyu na Guåhu Gui”’.  Yanggin Guåhu malagu’-miyu, na’fanhånåo esti siha i pumalu.  (Esti put i para u makumpli i sinangån-ña, “Tåya’ Hu na’falingu ni unu ginin atyu siha i Un nå’i Yu’.”)  Intonsis si Simon Pedro, ni mañuñuli’ såpbli, ha laknus ya ha tåga’, ha utut i agapa’ na talangan i sitbentin i Mås Må’gas Påli’. (I na’an esti na tentågu’ si Malchus.)  Atyu na ilek-ña si Jesus as Pedro, “Po’lu tåtti gi baina i sapblem-mu. Ada ti para Hu gimen i kålis ni Ha nå’i Yu’ si Tåta?”</p>
<p>Atyu nai i sindålu yan i guåtdian Hudihos siha ma’aresta ya magoddi’ Gui’.  Makonni’ Gui’ finene’na guatu gi as Annas, i suegrun Caiaphas, i Mås Må’gas Påli’ guennåo na såkkan.  Si Caiaphas prumoponi gi ManHudihos ni bintåha na un låhi u måtai para i taotåo siha.</p>
<p>Si Simon Pedro yan ottru disipulu matattiyi hihut si Jesus.   Esti na disipulu era tiningu’ ni Mås Må’gas Påli’, sumisiha yan si Jesus asta i kabiseran i kottin i Mås Må’gas Påli’ mientras tumotohgi si Pedro gi trångka.  Humuyung esti na disipulu ni tiningu’ ni Mås Må’gas Påli’ ya ha kuentusi fine’na i palåo’an ni iståba gi fi’un i trångka, ya dispues ha konni’ hålum si Pedro.  Esti na muchåcha ni pumupulan i trångka, ha faisin si Pedro, “Ada ti unu håo gi mandisipulun esti na tåotåo?” Manoppi gui’, “Åhi’. Ti guåhu.”  Mumanenghing i puengi, pues i sitbenti yan i sindålu siha ni manotohgi guennåo manmanotngi guåfin kåtbun put para u na’fanmaipi siha. Si Pedro dispues umarima guatu guennåo para u na’maipi gui’.</p>
<p>I Mås Må’gas Påli’ ha kuestiona si Jesus, finene’na put i mandisipulu-ña dispues put i finana’guegue-ña.  Ineppi gui’ as Jesus, ilek-ña, “Kumuentus Yu’ pupblikamenti para maseha håyi malagu’ umékkunguk.  Mama’nåna’gui Yu’ gi sinagoga yan gi templu anai mane’etnun i ManHudihos. Tåya’ sikretu put atyu siha i Hu sångan.  Sa’ håfa na un kuestiotiona Yu’? Kuestiona atyu siha i humunguk i fino’-hu siha. Naturåt siempri u matungu’ håfa siha sinangån-hu.”  Gi esti na ineppen-ña, i guåtdia ni tumotohgi gi uriya ha patmåda i fasu-ña. Ya ilek-ña, “Ada taiguennåo para oppem-mu nu i Mås Må’gas Påli’?”  Manoppi si Jesus, “Yanggin guaha lachi sinangån-hu laknus prueba, låo yanggin magåhit i fino’-hu, sa’ håfa na un patmåda Yu’?”  Si Annas dispues ha na’makonni’ Gui’, magogoddi guatu gi as Caiaphas, i Mås Må’gas Påli’.</p>
<p>Mientras manmasusesedi todu esti, iståba si Pedro na tumotohgi yan i sindålu yan i sitbenti siha ya ha na’mamaipi gui’. Pues ilik-ñiha nu guiya, “Ada ti unu håo lokkui’ gi mandisipulu-ña?”  Mandagi gui’, ya ilek-ña, “Åhi’!”  Unu gi sitbentin i Mås Må’gas Påli’ ni pumarentis yan atyu na tåotåo i initut talanga-ña as Pedro, inaguaguåti ya ilek-ña, “Låo ada ti hu li’i’ håo yan Guiya gi hatdin?”  Mandagi ta’lu si Pedro. Ya gi atyu na mumentu umo’o’ i gåyu’.</p>
<p>Gi chatanmak makonni’ si Jesus ginin as Caiaphas para i ‘praetorium’. Ti manhålum siha gi ‘praetorium’ sa’ para mungnga na u fanapplacha’ para i sirimonias anai para u makånnu’ i senan Påsgua.  Pues si Pilåto humånåo humuyung giya siha. Ya ha kuestiona, “Håfa na keha’ chinili’-mimiyu mågi kontra esti na tåotåo?”  Manmanoppi siha, “Yanggin mohun ti kriminåt Gui’, ti bai in intrega Gui’ mågi giya hågu.”  Gi esti, ilek-ña si Pilåto, “Sa’ håfa na ti en kenni’ Gui’ ya en sintensia sigun gi lai-miyu?”  Manmanoppi i ManHudihos, “Ti manmasedi ham manna’mapúnu’ ni håyi.”  (Masusedi esti put para u makumpli i finu’ Jesus anai Ha sångan håfa taimanu para finatai-ña.)   Ha bira gui’ hålum si Pilåto gi ‘praetorium’ ya ha na’ma’ågang si Jesus. Finaisin Gui’ as Pilåto, “Ada Hågu i Rai i ManHudihos?’  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?”  Manoppi si Pilåto, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu. Håfa bidå-mu?”  Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’,  siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.” Put esti, ilek-ña si Pilåto, “Pues intonsis na rai håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit. Ya maseha håyi ni ha kumetin maisa gui’ gi minagåhit ha huhunguk i bos-su.”  Ilek-ña si Pilåto, “Minagåhit!  Håfa kumekke’ilekña ennåo?”</p>
<p>Dispues di ennåo na sinangån-ña si Pilato, humuyung gui’ ta’lu ya ilek-ña nu i ManHudihos: “Tåya’ sinedda’-hu isao kontra esti na tåotåo.  Fanmanhassu na sigun gi kustumbrin-miyu, hu suttåtayi hamyu unu gi durantin i tiempun Påsgua. Kåo manmalagu’ hamyu na bai hu sotta i Rai i ManHudihos?”  Manessalåo siha, “Si Barabbas malagu’-måmi, ti esti na tåotåo!” (Insurektu si Barabbas.)</p>
<p>Dispues si Pilåto ha konni’ Gui’ ya ha na’masåolak.  I sindålu siha manmanufuk kuronan låktus ya mapega gi ilu-ña, dispues mana’kinapa ni kulot lila.  Manarima guatu giya Guiya ya sigi di mapatmåda Gui’, ilik-ñiñiha, “Masaluda Håo, Rai i ManHudihos!”  Humuyung ta’lu si Pilåto ya ilek-ña ni linahyan tåotåo, “Atan ha’, sa’ bai hu konni’ Gui’ huyung ta’lu put para en tingu’ na ti mañodda’ yu’ isao giya Guiya.”  Anai humuyung si Jesus kinirorona ni kuronan låktus yan i kåpan lila, ilek-ña si Pilåto nu siha, “Atan Gui’!”  Gigun ha’ mali’i’ Gui’ ni manmå’gas mamåli’ yan i guatdian i templu siha manessalåo, “Atåni Gui’ gi kilu’us!  Atåni Gui’ gi kilu’us!”</p>
<p>Pues ilek-ña si Pilåto, “Kenni’ Gui’ ya hamyu en atåni gi kilu’us, ti mañodda’ yu’ isao kontra Guiya.”  Manmanoppi i ManHudihos, “Guaha lai-måmi ya sigun gi atyu na lai debidi u måtai sa’ Hafa’lahin Yu’us Gui’.”  Anai ha hunguk si Pilåto esti na sinangan, mås ma’å’ñåo gui’.  Ha bira gui’ hålum gi ‘praetorium’ ya ilek-ña as Jesus, “Ginin manu Håo mågi?”  Ti ineppi gui’ as Jesus.  Pues finaisin Gui’ as Pilåto, “Un rinunsia Håo kumuentusi yu’?  Ada ti Un tungu’ na guaha fuetsåk-ku para bai hu sotta Håo yan para bai hu na’ma’atåni Håo gi kilu’us?”  Manoppi si Jesus, “Tåya’ fuetsåm-mu kontra Guåhu yanggin ti manå’i håo ginin i langit. Atyu mina’ i umintrega Yu’ mågi giya hågu umisao mås ki i dangkulu na isao.”  Dispues di esti, malagu’ si Pilåto na u sotta si Jesus, låo i ManHudihos manessalåo, “Yanggin un sotta esti na tåotåo ti ‘Amigun Caesar’ håo. Maseha håyi fuma’rai gui’, ha na’inimigon Caesar gui’.”</p>
<p>Ha hunguk si Pilåto i sinangan-ñiha, intonsis ha konni’ huyung si Jesus, pues ha na’fatå’chung Gui’ gi bangkun hues ni iståba gi atyu na lugåt ni mafa’nana’an Pinadit Åtchu. (‘Gabbatha’ gi finu’ Hibrehu.)  (I ora kåsi esta talu’åni gi ha’ånin priparasion para i giput Påsgua). Ilek-ña ta’lu si Pilåto nu i ManHudihos, “Atan i rai-miyu!”   Gi esti, manessalåo siha, “Na’suha Gui’!  Na’suha Gui’!  Atåni Gui’ gi Kilu’us!”  Ilek-ña si Pilåto, “Håfa! Para bai hu atåni gi kilu’us i rai-miyu?”  Manmanoppi i manmå’gas mamåli’, “Tåya’ rai-måmi fuera di si Caesar.”  Pues put uttimu, si Pilåto ha intrega si Jesus nu siha para u ma’atåni gi kilu’us.</p>
<p>Pues makonni’ si Jesus ya mana’uma ni kilu’us ya manhånåo para atyu na lugåt i mafa’nana’an, “Lugåt i Kalabera”, (‘Golgotha’ gi finu’ Hibrehu).  Guennåo nai ma’atåni Gui’ gi kilu’us yan ottru dos, unu gi kada bånda, ya si Jesus gi talu’.  Si Pilåto ha na’mapo’lu un tinigi’ gi kilu’us ni ilek-ña,</p>
<p>JESUS TÅOTÅO NASARET,</p>
<p>RAI I MANHUDIHOS</p>
<p>Esti na tinigi’ gi finu’ Hibrehu, ‘Latin’, yan ‘Greek’, mataitai ni meggai na ManHudihos sa’ i lugåt anai maklåba si Jesus hihut gi siudå.  I manmå’gas mamåli’ ni ManHudihos machagi masangåni si Pilåto, “Ti debi mohun di un tugi’ ‘Rai i ManHudihos’.  Inlugåt, tugi’, ‘Esti na tåotåo Ha ganyi Gui’ kumu rai i ManHudihos.'”  Manoppi si Pilåto, “I munhåyan esta hu tugi’, esta hu tugi’.”</p>
<p>Anai munhåyan i sindålu siha maklåba si Jesus gi kilu’us machuli’ i magagu-ña ya mapåttin kuåttru, un påtti para kada sindålu.  Iståba lokkui’ i iyon-ña tunika, ni matufuk desdi i sanhilu’ esta i sampapa’ ya tåya’ malaksen-ña.  Manasangani unu yan ottru, “Nihi ya mungnga hit tumitik esti.  Ta rifa ya i gumånna atyu u chinili’.”  (Macho’gui esti put i para u makumpli i gaigi gi Eskritura: “Manapåtti ni magagu-hu; ya manarifa ni chininå-hu.”)  Esti bidan-ñiha i sindålu. Gi fi’un i kilu’us Jesus, iståba si nanå-ña tumotohgi, i che’lun nanå-ña as Maria asaguan Clopas yan si Maria Magdalena.  Anai Ha li’i’ si nanå-ña guennåo yan i Ha guaiya na disipulu, ilek-ña si Jesus as nanå-ña, “Palåo’an, ennagui’ i lahi-mu.”  Dispues ilek-ña nu i disipulu, “Ennagui’ si nanå-mu.”  Desdi atyu na ora i disipulu ha konni’ gui’ gi inadahi-ña.</p>
<p>Dispues di ennåo, Ha tungu’si Jesus na esta todu munhåyan, ilek-ña put para u makumpli i Eskritura: “Må’hu Yu’.”  Iståba guennåo un tåru ni mañañahguan baråtu na binu. Machuli’ i ispongha ya masupuk gi binu ya machigit gi ‘hyssop’ pues mahåtsa hulu’ gi labios-ña.  Anai Ha tañña’ i binu, ilek-ña si Jesus, “Esta munhåyan.”  Pues Ha na’tekkun i ilu-ña ya Ha mågapñaihun huyung i espiritu-ña.</p>
<p>Ta fandimu</p>
<p>Kumu ha’ånin priparasion para i giput Påsgua, ti manmalagu’ i ManHudihos na u fanmapo’lu siha i tataotåo gi kilu’us sa’ gi sigenti diha ‘Sabaf’, sulemni esti na ha’åni para i ManHudihos.  Atyu mina’mafaisin si Pilåto para u fanmahuluk todu i adding siha ya u mana’fañuha i tataotåo gi kilu’us.  Put ennåo mina’ manmåttu i sindålu siha ya mahuluk i adding i dos na tåotåo ni manmachaklaba gi kilu’us yan si Jesus.  Anai manmåttu gi as Jesus ya mali’i’ na esta måtai Gui’, ti mahuluk i addeng-ña.  Unu gi sindålu ha lånsa i kalaguåk-ña ya insigidas milalak huyung håga’ yan hånum.  (Esti na testimoñu ginin un tåotåo ni iståba guennåo ya i testimoñu-ña magåhit.  Ha sångan i magåhit na tiningo’-ña kosa ki siña håo lokkui’ manhonggi.)  Esti siha manmasusedi put i para u fanmakumpli siha i manmatugi’ gi Eskritura:“Ti u mahuluk ni unu gi te’lång-ña.”  Yan ottru ni matugi’ lokkui’ gi Eskritura ilek-ña:“Todu siempri u inatan Gui’ ni malånsa.”</p>
<p>Dispues, si Jose tåotåo ‘Arimathea’, un disipulun Jesus (gi sikretu put i ma’å’ñåo-ña ni ManHudihos), ha faisin i pitmisun Pilåto para u na’tunuk i tataotåo Jesus. Mannina’i siha petmisu as Pilåto, intonsis manmåttu ya makonni’ i tataotåo.  Måttu lokkui’ si ‘Nicodemus’ (atyu i måttun puengi gi as Jesus fine’na na biåhi) mañuñuli’ påopåo yan ‘aloes’, ni kåsi sienlibras minakkatña.  Makonni’ i tataotåo ya sigun gi kustumbrin manhåfut para i ManHudihos, mabalutan ni magågu ni manå’yi påopåo.  Iståba guennåo anai maklåba si Jesus un hatdin, ya gi halum ennåo na hatdin, iståba un nuebu na nåftan ni tåya’ trabiha mahåhafut.  Kumu maninalulula sa’ Ha’ånin Priparasion para i ManHudihos, ya hihut atyu na nåftan, mahåfut i tataotåo Jesus guennåo.</p>
<p>I Ibangheliun i Saina.</p>

        </section>
        <hr>
        
        <section>
        <h1>HUEBIS SÅNTU  |  Misan i Senan i Saina</h1>
        <p><strong>Date:</strong> March 29, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/huebis-santu-misan-i-senan-i-saina-3/<p>
        <p>FINENE’NA NA TINAITAI                                                              Ex 12, 1-8, 11-14</p>
<p>Un tinaitai ginin i Lepblun Exodus</p>
<p>Ilek-ña i Saina as Moises yan Aaron giya Ihipto, “Esti na mes debidi u gaigi</p>
<p>gi yahululu’ gi kalendåriun-miyu; debidi en pe’lu esti kumu i finene’na na</p>
<p>mes gi sakkan. Sangåni interu i inetnun i taotåo Israhet:  Gi diha dies på’gu na</p>
<p>mes debidi todu i familia siha u fanmangonni’ un patgun kinilu, unu kada</p>
<p>familia. Yanggin mampus dikiki’ i familia para i kinilu, debidi u dañña’ yan i</p>
<p>mås hihut na bisinu yanggin para u makånnu’ i kinilu ya u fanappatti sigun gi</p>
<p>mineggai tåotåo ni para u fañotchu. I kinilu debidi lahi ni un åñu idåt-ña yan</p>
<p>tai mancha. Debidi en peksai asta i mina’katotsi dihas på’gu na mes, yan debi</p>
<p>di en pinu’ gi me’nan i Israilitas siha åntis di u homhum. Debidi u machuli’</p>
<p>dididi’ na håga’ ya u mapalai i kuådrun i pettan i gima’ siha anai para</p>
<p>umakånnu’ i kinilu. Ennåo mismu na puengi nai para u makånnu’ i mahotnu</p>
<p>na sensin yan pån sin libadura yan mala’it na chå’guan.</p>
<p>“Taiguini para kannu’-miyu: U fanmagoddi i sinturan-miyu, i</p>
<p>sandålias gi adding, i bastun gi kannai-miyu, ya en fañotchu taiguihi i</p>
<p>mambiåbiahi. Guiya esti i Påsguan iSaina. Sa’ på’gu mismu na puengi bai</p>
<p>faloffan giya Ihipto ya bai punu’ todu i primirisa gi tanu’, tåotåo yan gå’ga’</p>
<p>yan bai Hu sintensia todu i yi’us giya Ihipto – Guåhu, iSaina! Låo i haga’ para</p>
<p>måtka gi gima’ siha anai manggaigi hamyu. Yanggin Hu li’i’ i haga’, bai Hu</p>
<p>upus ha’ hamyu:  Pues taiguini na yanggin hu añña i tanu’ Ihipto, tåya’</p>
<p>distrosu u fåttu giya hamyu.</p>
<p>“Esti na ha’åni debidi u fama’ un guput mimorias para hamyu, ya todu</p>
<p>i tinattin-miyu na famagu’un-miyu u masilebra ya u fambiåbiahi guatu giSainaya u</p>
<p>masilebra, para todu i tiempu.</p>
<p>I finu’ i Saina.</p>
<p>INEPPIN I SÅTMU                                       Ps 116, 12-13. 15-16. 17-18</p>
<p>R. (1 Cor 10, 16)  I TASAN I BENDISION-TA GUIYA I HAGA’ I KRISTO.</p>
<p>Taimanu apås-su  niSaina</p>
<p>put todu i minaolek-ña nu guåhu?</p>
<p>Bai hu håtsa i kopan i satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu,  i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradesimentu</p>
<p>ya bai hu ågang i na’an iSaina.</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                 1 Cor 11, 23-26</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i fina’nå’gui ni hu nåna’i hamyu: na i Saina as Jesus, gi puengi anai matraiduti Gui’, Ha chuli’ un pidåsun pån,  Ha nå’i gråsia si Yu’us, Ha ipi’, ya ilek-ña, “Guiya esti i tataotåo-hu, ni para hamyu. Che’gui esti ya en hahassu Yu’.”  Gi taiguini ha’ ta’lu na manera, dispues di i sena Ha chuli’ i kopa ya ilek-ña, “Guiya esti na kopa i nuebu na kuntråtan Yu’us, ni maseyu ni hagå’-hu. Gi kada en gimin esti, che’gui ya en hahassu Yu’.”  Esti kumekke’ilekña na gi kada biåhi na en kannu’ esti na pån yan en gimin ginin esti na kopa en pruklålama i finatai i Saina asta ki måttu Gui’.</p>
<p>I finu’ i Saina.</p>
<p>IBANGHELIU                                                                                               Jn 13, 1-15</p>
<p>Betsikulu antis di i Ibangheliu         Jn 13, 34</p>
<p>Bai Hu nå’i hamyu un nuebu na tinagu’:</p>
<p>Fanagofli’i’ unu yan ottru, taimanu ha’ i ginifli’e’-hu nu hamyu.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Åntis di i giput Påsgua, esta Ha tungu’ si Jesus na esta måttu i ora anai para u hånåo ginin esti na tånu’ para guatu gi as Tåta.  Ha guaiya i taotåo-ña siha guini gi tanu’, ya malagu’ na u na’mali’i’ i guinaiyan-ña nu siha asta i uttimu.  Esta i aniti ha kumbensi si Judas, lahin Simon Iskarioti, para u intrega si Jesus; intonsis, durånti i sena, Ha sen tungu’ si Jesus na ginin as Yu’us Gui’ yan para u hånåo tåtti as Yu’us, i Tata ni esta Ha intrega todu guatu giya Guiya— kahulu’ ginin i sena, ha pula’ i sanhiyung na magagu-ña.  Mañuli’ un tu’åya ya Ha goddi gi sinturå-ña.  Ha nå’yi hånum un palanggåna ya Ha tutuhun fuma’gåsi i adding i mandisipulu-ña ya Ha såsaosåo ni tu’åya gi sinturå-ña.  Intonsis måttu gi as Simon Pedro, ni ilek-ña nu Guiya, “Para Hågu, Asaina, para Un fa’gåsi i addeng-hu?”   Manoppi si Jesus, “Siña ha’ na ti un tungu’ håfa Hu chocho’gui på’gu, låo siempri un kumprendi dispues!”  Manoppi si Pedro, “Ni ngai’an nai Un fa’gåsi i addeng-hu!”  Manoppi si Jesus, “Yanggin ti Hu fa’gåsi i addeng-mu pues tåya’ pattem-mu gi irensiåk-ku.”  Ilek-ña si Simon Pedro nu Guiya, “Asaina, pues ti i addeng-hu ha’ para Un fa’gåsi!  Fa’gåsi lokkui’ i kannai-hu yan i ilu-hu!”  Sinangåni gui’ as Jesus:  “I taotåo ni esta munhåyan umo’mak ti nisisåriu na u fa’gåsi gui’ (fuera di i addeng-ña); esta gui’ sen gasgas, taimanu ha’ hamyu; låo ti todu.”  (I rason na ilek-ña “Ti todu manggåsgas,” sa’ put i Ha tungu’ håyi para u trinaiduti Gui’.)</p>
<p>Dispues di Ha fa’gåsi i adding-ñiha, chuminina ta’lu si Jesus ni magagu-ña sanhiyung ya tuma’lu tåtti gi sagå-ña gi lamasa.  Mansinangåni siha:  “Kåo en kumprendi håfa esti i på’gu ha’ munhåhayan Hu cho’gui nu hamyu?  En a’agang Yu’ Ma’estru yan Saina, ya hunggan mandinanchi hamyu, sa’ ennåo Yu’.  Låo yanggin Hu fa’gåsi adding-miyu—Guåhu ni Ma’estru yan Saina, pues hamyu debidi en fanafa’gasi adding-miyu.  Hu cho’gui esti para bai Hu nå’i hamyu un ihemplu; taimanu ha’ i bidå-hu, debidi en che’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS) I Likåo Påtma</h1>
        <p><strong>Date:</strong> March 26, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus-i-likao-patma-2/<p>
        <p>IBANGHELIU                                                                                               Mk 11, 1-10</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai mangguaguaguatu si Jesus yan i mandisipulu-ña para Hirusalen, gi fi’un ‘Bethphage’ yan Bitaniha na songsung manmåttu gi Eksu’ Ulibas.  Ha na’hånåo si Jesus dos na disipulu-ña mofo’na yan esti na tinago’-ña, “Hånåo para i sengsung ni gaigi tunas gi me’nan-miyu, ya gigun humålum hamyu siempri en sedda’ guennåo magogoddi un tatnerun buliku ni tåya’ nai guaha ma’udai. Pila’ ya en kenni’ mågi. Yanggin guaha umåluk nu hamyu, ‘Håfa na en cheche’gui ennåo?’  Sangåni, ‘Ha nisisita i Ma’estru låo siempri Ha nana’lu insigidas.’ “</p>
<p>Intonsis, humånåo i dos, ya masodda’ i tatnerun buliku gi chalan magogoddi gi kantun i trångka.  Mientras mapupula’ i geddi, guaha tumotohgi gi uriya umåluk nu siha, “Håfa hinassun-mimiyu na en pipila’ i tatneru?”</p>
<p>Ma’oppi taimanu ha’ i mansinangåni siha as Jesus, ya mansinetta ha’ siha nu i taotåo.  Makonni’  i tatnerun buliku guatu gi as Jesus ya matåmpi i tatalo’-ña nu i magågun-ñiha, ya ma’udai si Jesus.  Meggai na tåotåo mahutu’ i magågun-ñiha gi chalan, mientras ottru siha machalalapun i råmas siha ni manma’utut gi gualu’.  Atyu siha i manmofo’na yan kuntodu atyu siha i manåtatti mane’essalåo,  “U matuna si Yu’us!  U matuna Gui’ ni mamamail’a gi na’an i Saina!  U matuna i rainun i tatå-ta as David ni para u fåttu!  Hosåna giya hululu’.”</p>
<p>I Ibangheliun i Saina.</p>
<p>I Misa</p>
<p>ABC</p>
<p>FINE’NE’NA NA TINAITAI  (rcg 3/24/21)                                                              Is 50, 4-7</p>
<p>Un tinaitai ginin i Lepblun i Prufeta as Isaias</p>
<p>ISainaas Yu’us Ha nå’i yu’ un måppla’ na hula’, kosa ki siña hu tungu’ håfa taimanu hu kuentusi i manyayas un palåbra ni siña mampinangun siha. Kada ogga’an Ha baba i talanga-hu kosa ki siña yu’ manhunguk; ya tåya’ nai hu kontra Gui’, tåya’ nai hu bira yu’ tatti. Hu nå’i  i tatalo’-hu para atyu siha i kumastiga yu’, i fasu-hu para atyu siha i bumo’uk i batbås-su; i matå-hu ti hu prutehi gi trumpåda yan matu’la’i.</p>
<p>ISainaas Yu’us i ayudu-hu, put ennåo na ti mamåhlåo yu’; esta hu istapblesi i matå-hu kalang asga’, sa’ hu tungu’ na ti hu mana’mamåhlåo.</p>
<p>I finu’ i Saina.</p>
<p>INEPPIN I SÅTMU                                                   Ps 22, 8-9. l7-l8a. l9-20. 23-24</p>
<p>R.  YU’OS-SU, YU’OS-SU, HÅFA NA UN ABANDONA YU’?</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik yu’; mayengyung i ilun-ñiha kontra guåhu:</p>
<p>“Un angokku iSaina–po’lu ya Guiya un nina’libri;</p>
<p>yanggin guinaiya Håo, po’lu ya Guiya un sinatba.”</p>
<p>INEPPI…..</p>
<p>Låhyan na ga’lågu maridundedeha yu’;</p>
<p>katdumi na manailayi u magulululumi yu’.</p>
<p>Tatfoi inanglo’-ña i addeng-hu yan i kannai-hu</p>
<p>siña hu tufung todu i te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i inetnun:</p>
<p>“Hamyu ni manma’å’ñåo nu iSaina, tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet ribirensia Gui’!</p>
<p>INEPPI…..</p>
<p>SIGUNDU NA  TINAITAI                                                                Phil  2, 6-11</p>
<p>Un tinaitai ginin i Kattan San Pablo para i taotåo ‘Philippi’</p>
<p>Todu i tiempu gagaigi i naturåt Yu’us giya Guiya, låo ti Ha kunsidera na put ginin i</p>
<p>fuetsån-ña parehu Gui’ yan Yu’us.  Inlugåt, Ha basihan maisa Gui’ ya Ha chuli’ i naturåt</p>
<p>un isklåbu, ya mafañågu Gui’ gi pinarehun i taotåo.  Tåotåo na eståo matungo’-ña, ya put</p>
<p>esti na Ha na’humitdi Gui’,  ubidenti Ha aksepta kuntodu i finatai, i finatai gi kilu’us!</p>
<p>Ya put esti,na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha,</p>
<p>kosa ki gi na’án Jesus todu tommu u fandimu gi langit, yan gi tanu’,yan gi papa’ i tanu’,</p>
<p>yan todu hula’ mapruklåma ginin i glorian Yu’us Tata:  SI JESUKRISTO SAINA GUI’!</p>
<p>I finu’ i Saina.</p>
<p>B</p>
<p>IBANGHELIUMk 14, 1– 15, 47</p>
<p>Betsikulu åntis di i Ibangheliu                     Phil 2, 8-9</p>
<p>Umosgun si Jesus put hita achukka’ asta i finatai,</p>
<p>ya måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i Gui’ un nå’an ni takkilo’ña ki</p>
<p>todu i guaha na nå’an siha.</p>
<p>I Pinadesin i Saina-ta as Jesukristo sigun gi tinigi’ San Marcos</p>
<p>Para u fanmasilebra i Giput Påsgua yan Pån sin Libadura gi dos dihas na tiempu, pues i manmå’gas mamåli’ yan i ma’estrun i Lai matutuhun manmanispiha taimanu para u ma’aresta si Jesus gi traision yan para u mapunu’ Gui’. Låo ilik-ñiha, “Mungnga durånti i giput, sino u fanmumu i taotåo.”</p>
<p>Anai iståba si Jesus giya Bitaniha chumotchochu gi gima’ Simeon i nasarinu, humålum un palåo’an ni mañuñuli’ un tårun alabastra ni mañiñini påopåo ni mafa’tinas ginin i trongkun påopåo. Ha pokka’ i tåru ya ha cho’mi ilun Jesus ni paopåo. Guaha gi entri siha ni manlalålalu’ put i dispitdisiu manggogonggung: “Håfa puntoñña esti na guaguan dispitdisiu? Siña ha’ mohun mabendi put tres sientus pidåsun salåppi’ ya u fanmanå’i i mamopbli.” Nina’fansen lalålu’ nu guiya.  Låo ilek-ña si Jesus: “Po’lu ha’ gui’. Håfa na en butleleha gui’? Måolik bidå-ña nu Guåhu. I mamopbli todu i tiempu en fanhahamyu ya siña mangeftåo hamyu nu siha maseha ngai’an, låo Guåhu ti para ta fanhihita todu i tiempu. Ha cho’gui håfa nina’siñå-ña.  Anai ha nå’yi påopåo i tataotåo-hu ha pripåpara para i mahafot-ña.  Åmen, bai Hu asigura hamyu, maseha månu gi tanu’ nai masetmunñaihun i Måolik na Nutisia, u masångan esti na bidå-ña para mimoriås-ña”.</p>
<p>Pues si ‘Judas’ Iskarioti, unu gi Dossi, humånåo para i manmå’gas mamåli’ para u intrega si Jesus nu siha. Anai mahunguk håfa sinangån-ña manmaguf ya maprumeti gui’ na u manå’i salåppi’. Ya si ‘Judas’ ha ega’ga’ i mås måolik na manera anai para u intrega si Jesus.</p>
<p>Gi fine’na na ha’ånin Pån Sin Libadura, sigun gi kustumbri anai para u masakrifika i kinilun Påsgua, ilik-ñiha i mandisipulu-ña nu Guiya, “Manu nai malagu’ Håo nai para in pripåra i senan Påsgua para Hågu?”  Ha na’hånåo dos na disipulu-ña yan esti na tinago’-ña:  “Hånåo hålum gi siudå ya siempri manasodda’ hamyu yan un tåotåo ni mangingilili tårun hånum.  Dalalaki gui’. Maseha månu na guma’ ni humålum gui’, faisin i gai gima’, ‘Mamamaisin i Ma’estru, månggi i såla anai siña sumena Gui’ yan i mandisipulu-ña ni senan Påsgua?’  Intonsis siempri mamfina’nu’i hamyu un kuåttu gi sanhilu’, dångkulu, guaha tråstis, yan todu areklåo. Guiya esti na lugåt i para en na’listu para hita”. Humånåo i dos disipulu. Anai måttu gi siudå masodda’ todu taimanu ha’ i mansinangåni siha, ya mapripåra i senan Påsgua.</p>
<p>Anai homhum måttu Gui’ yan i Dossi.  Manmatå’chung gi lamasa, ya durånti i sena ilek-ña si Jesus, “Åmen, bai Hu nå’i hamyu ni fino’-hu, ti åpmam unu giya hamyu para u traiduti Yu’, hunggan, unu ni chumotchochu yan Guåhu.” Nina’fampiniti i mandisipulu ya matutuhun mafaisin Gui’ unu in unu, “Siguru na ti guåhu?”  Ilek-ña, “Unu gui’ giya hamyu  ni Dossi, atyu i humami na dos manotchi gi na’yan.  I Lahin i Taotåo para u hånåo para i finatai-ña sigun gi matugi’ gi Eskritura.  Låo matdisidu atyu na tåotåo i put guiya na matraiduti i Lahin i Taotåo. Måolekña para guiya yanggin ti mafañågu gui’ mohun.”</p>
<p>Durånti i sena mañuli’ pån, Ha bendisi yan Ha ipi’, ya Ha nå’i siha, ilek-ña, “Chili’ esti, Guiya esti i tataotåo-hu.”  Taiguennåo ha’ ta’lu Ha chuli’ i kålis, mannå’i gråsia ya mannina’i siha, ya todu manggimin ginin ennao.  Ilek-ña nu siha, “Guiya esti i hagå’-hu, i haga’ i kuntråta, para u machuda’ñaihun put i linahyan.  Åmen, sulemni bai Hu asigura hamyu, ti bai gimin ta’lu binu asta ki Hu gimin i nuebu gi rainun Yu’us!”  Dispues di mangånta kantan tinina, manmamokkat guatu gi Eksu’ Ulibas.</p>
<p>Pues ilek-ña si Jesus nu siha, “Siempri mayengyung i hinenggin-miyu nu Guåhu, sa’ ilek-ña i Eskritura, ‘Bai hu añña i pastot ya siempri manmachalapun i kinilu.’  Låo dispues di mana’lå’la’ Yu’ ta’lu, bai Hu fofo’na guatu Galileha åntis di hamyu.”  Ilek-ña si Pedro nu Guiya, “Achukka’ todu manmayengyung hinenggin-ñiha, ti bai hu taiguennåo.”  Manoppi si Jesus, “Bai sangåni håo, på’gu mismu na puengi åntis di u o’o’ i gåyu dos biåhi, esta siempri un puni Yu’ tres biåhi.” Låo sigi ha’ si Pedro ha ripiti, “Achukka’ debidi bai hu måtai yan Hågu, ti bai hu puni Håo.” Parehu ha’ todu sinangan-ñiha i mandisipulu.</p>
<p>Manhånåo siha para un lugåt ni mafa’nana’an ‘Gethsemani’. Ilek-ña si Jesus ni mandisipulu-ña, “Fanmatå’chung guini mientras manånayuyut Yu’.”  Gi etmismu tiempu Ha konni’ si Pedro, Santiago, yan Juan, para u fañiha.  Intonsis Ha tutuhun muma’å’ñåo yan chumathinassu.   Ilek-ña nu siha, “Kana’ ha’ måmatai Yu’ put i mineggai pininiti gi kurason-hu. Fañåga guini ya en fambela.”  Humatfe’na ya poddung på’pa’ gi edda’, manånayuyut na yanggin siña linetki Gui’ ni esti na ora. Sigi ha’ di ilek-ña, “Åbba (O Tåta), gai fuetsa Håo para Un cho’gui todu. Na’suha esti na kålis giya Guåhu. Låo taimanu i malago’-mu, åhi’ ti i malago’-hu.”  Anai tuma’lu tåtti Ha sodda’ siha manmamaigu’. Ilek-ña as Pedro, “Mamaigu’ håo, Simon? Ti siña håo makmåta ni sikera una ora?  Adahi håo ya fanåyuyut ya cha’-mu matetenta. I espiritu malagu’ låo i tataotåo ñaba’.”  Humånåo tåtti ya Ha tutuhun manåyuyut ta’lu gi mismu palåbra siha.  Mansinedda’ ta’lu un biåhi manmamaigu’ gi finatton-ña tåtti. Ti masungun mababa i matan-ñiha, ni ti matungu’ håfa para u masangåni Gui’.  Ha bira Gui’ ta’lu tåtti mina’ tres biåhi ya mansinangåni siha, “Kåo asta på’gu manmamaigu’ ha’ hamyu yan mandiskåkansa?  Esta nahung!  Måttu esta i ora!  På’gu nai para u matraiduti i Lahin i Taotåo guatu gi kannai i mani’isåo.  Fangahulu’!  Nihi ta fanhånåo!  Esta hihut i para u traiduti Yu’.”</p>
<p>Anai kumuekuentus ha’ Gui’ si Jesus trabiha, umannuk si ‘Judas’, unu gi Dossi, maga’chuchungi ni un linahyan manmañuñuli’ ispåda yan galuti siha; esti siha na tåotåo nina’fanhånåo ni manmå’gas mamåli’, i ma’estrun i Lai, yan i manåmku’.  I traidot ha sangåni siha ni esti na siñåt, ilek-ña, “I taotåo ni hu chiku Guiya ennåo; aresta, ya en kenni’ Gui’, ya en gef guåtdia.  Intonsis, humånåo si ‘Judas’ insigidas guatu gi as Jesus ya ha chiku Gui’, ilek-ña, “Ma’estru!”  Estigui’ nai ma’aresta Gui’.  Unu ni tumotohgi gi uriya ha laknus i sapblen-ña, ha tåga’ ya ha utut i talangan i isklåbun i Mås Må’gas Påli’.  Mangkuinentusi siha as Jesus ya ilek-ña, “Manmåttu hamyu mågi para en aresta Yu’ manmañuñuli’ såpbli yan galuti kalang mohun ladron Yu’.  Kada diha iståba Yu’ gi uriyan-miyu, mama’nåna’gui Yu’ gi uriyan i Templu, låo tåya’ nai en aresta Yu’. Låo esti put i para u makumpli i Eskritura.”  Guini nai todu dumingu Gui’ ya manmalågu. Iståba un hoben na låhi ni tumattitiyi Gui’ ni tåya’ tampepe-ña fuera di un pidåsun magågu.  Anai para u ma’aresta ha yuti’ i magågu ya malågu kesnunuda.</p>
<p>Pues makonni’ si Jesus guatu gi Mås Må’gas Påli’, ya todu i manakkilu’ na mamåli’, i manåmku’ yan ma’estrun i Lai manetnun.  Láchagu’ tåtti dinalalalaki Gui’ as Pedro hålum asta i kahida, i gima’ i Mås Må’gas Påli’, ya guennåo nai mañodda’ ta’chong-ña yan i guatdian i Templu ya ha tutuhun muna’maipin maisa gui’ gi guafi.  I manmågas mamåli’ yan interu i ‘Sanhedrin’ mantinani’ manmanispiha testimoniu siha kontra si Jesus ni siña muna’mapunu’ Gui’, låo ti siña manmañodda’ ni unu.  Meggai manmanhula’ ya manguentus dinagi kontra Guiya låo ti manafakcha’ i testimoniun-ñiha.   Put ihemplu, guaha manohgi para u fantistigu ya manmandagi gi testimoniun-ñiha.  “In hinguk Gui’ Ha diklåra, ‘Bai Hu yulang esti na Templu ni mafa’tinas ni kannai tåotåo, ya gi entalu’ tres dihas bai Hu kåhat ottru ni ti fina’tinas ni kannai tåotåo.’ ” Ni ennåo, ti manafakcha’ i testimoniun-ñiha.</p>
<p>I Mås Må’gas Påli’ tumohgi gi me’nan i kotti ya ha tutuhun umabirigua si Jesus, “Kåo tåya’ ineppem-mu para esti siha na tåotåo ni manestitigu kontra Hågu?  Låo mamatkilu ha’ si Jesus; ti manoppi.  Inabirigua ta’lu un biåhi ni Mås Må’gas Påli’, “Kåo Hågu i Misihas, i Lahin i Uniku ni Matuna?”  Intonsis manoppi si Jesus, “Hunggan Guåhu; ya siempri en li’i’ i Lahin i Taotåo matåtachung gi agapa’ i Todu Ha na’siña mamamaila’ yan i mapagåhis gi langit!”  Put esti na ha titik i magagu-ña i Mås Må’gas Påli’ ya ilek-ña, “Håfa mås na tistigu ta nisisita?  Esta en hinguk i chatfinu’.  Håfa sinedda’-miyu?”  Interu siha umåluk umisao Gui’: ya debidi u måtai.  Unus kuåntu giya siha matutuhun mato’la’i Gui’, mabendas i matå-ña ya matutuhun madommu’ Gui’ yan ma patmåda Gui’ ni ufisiåt siha ilik-ñiñiha, “Fama’prufeta!”</p>
<p>Anai iståtaba si Pedro guihi påpa’ gi kahida, unu gi famalåo’an na tentågu’ i Mås Må’gas Påli’ malak guatu.  Anai ha ripåra si Pedro na ha na’mamaipi gui’ ha gof atan ya ilek-ña, “Hågu lokkui’ humahamyu yan si Jesus Nasarenu.”   Låo ha ñiega: “Ti hu tungu’ håfa ilelek-mu!  Håfa un kekesangan?”  Pues humånåo si Pedro huyung gi trångka. Ennåo na mumentu umo’o’ i gåyu.  I palåo’an na tentågu’ sigi ha’ di inatan gui’ ya ha tutuhun ta’lu sumangåni atyu siha i manotohgi gi uriya, “Esti na tåotåo unu giya siha.”  Låo ha ñiega ta’lu.  Un mumentu maloffan atyu siha i manotohgi gi uriya ilik-ñiha ta’lu as Pedro, “Siguru na unu håo giya siha! Na ti taotåo Galileha håo?” Ha tutuhun chumatfinu’, yan manhula’, “Ni ti hu tungu’ håyi i taotåo ni en sasangan!”  Ennåo na mumentu mahunguk i mina’dos na o’o’ gåyu ya ha hassu si Pedro i sinangan Jesus nu guiya, “Åntis di u o’o’ i gåyu dos biåhi siempri un ñiega Yu’ tres biåhi.” Ya ha tutuhun kumasao.</p>
<p>Gigun ha’ manana i Manmå’gas Mamåli’, yan i manåmku’ yan i ma’estrun i Lai (kumeke’ilekña, interu i Sanhedrin), manakumfotma ni planun-niha. Maggodi si Jesus, ya makonni’ Gui’, ma’intrega Gui’ guatu gi as Pilåto.  Inabirigua Gui’ as Pilåto, “Kåo Hågu i rai i Hudihos siha?”  Manoppi si Jesus, “Hågu sumåsangan.”  Mientras tåntu, i Manmå’gas Mamåli’ ma’akusa meggai kontra Guiya.  Inabirigua Gui’ ta’lu as Pilåto, “Siguru na tåya’ inippem-mu?  Atan ha’ kuåntu na finaila’ masosokni Håo.”  Låo nina’sen manman si Pilåto sa’ ti manoppi ta’lu si Jesus.</p>
<p>Gi tiempun guput kustumbreñ-ña si Pilåto sumuttåyi i taotåo siha un presuneru–maseha håyi malagu’-ñiha.  Iståba guennåo un presuneru ni na’ån-ña si ‘Barabbas’ ni mapresu yan atyu siha i manmumu sa’ manmamunu’ anai mamplaitu.  Anai manmåttu guatu i linahyan para u maputfiha i minalagu’-ñiha na si Pilåto u onra i kustumbri,  ha faisin siha, “Kåo manmalagu’ hamyu na bai hu sottåyi hamyu ni rai i Hudihos siha?”  Ha gof tungu’ ha’ si Pilåto na put embidiu na ma’intrega si Jesus ni Manmå’gas Mamåli’ guatu giya guiya.  Mientras tåntu i Manmå’gas Mamåli’ mana’fanimperåo i linahyan para u sotta si ‘Barabbas’ inlugåt di si Jesus.  Mamfinaisin siha ta’lu as Pilåto, “Håfa yu’ para bai hu cho’gui ni taotåo ni en a’agang rai i Hudihos siha?”  Manessalåo tåtti, “Klåba Gui’!”  Mamfinaisen siha as Pilåto, “Sa’ håfa?  Håfa na tailayi Ha kumiti?”  Manessalåo ha’ mås a’gang, “Klåba Gui’!  Intonsis si Pilåto, ni malagu’ numa’fanmaguf i linahyan, ha sottåyi siha as ‘Barabbas’, ya dispues di ha na’masåolak si Jesus, ha intrega siha para u ma klåba.</p>
<p>I sindålu siha makonni’ si Jesus para i hattalum guihi na lugåt, ni ma’å’agang ‘praetorium’; ya gi mismu tiempu mana’fanetnun i sindålu.  Mana’minagågu Gui’ kulot lila, dispues manmanufuk kuronan låktus ya mapo’lu gi ilu’-ña.  Matutuhun masaluda Gui’, “Biba!  Rai i ManHudihos siha!” Ya sigi ha’ di ma’åddak i ilu-ña ni pi’åo ya mato’la’i Gui’, mangutitisisiha gi me’na-ña kadu’ maribirerensia Gui’.  Anai munhåyan mabutleha Gui’, mapula’ i magågun lila, ya mana’minagågu ni magagu-ña mismu, ya makonni’ Gui’ huyung para u maklåba.  Un låhi ni na’ån-ña si Simon Sirenehu, i tatan ‘Alexander’ yan ‘Rufus’, iståba na kåkakalum ginin i gualu’, ma’afuetsa gui’ para u kåtga i kilu’us.</p>
<p>Makonni’ si Jesus para un lugåt ni ma’å’agang ‘Golgotha’  (ni kumeke’ilekña Sagan “Kalabera”),  machagi para u mana’gimin binu ni mana’dañña’ yan lala’it, låo ti malagu’ gumimin.  Dispues maklåba gi kilu’us ya madibidi i magagu-ña madiga entri siha håfa para u machuli’.  Kåsi ennao i alas nuebi gi egga’an anai ma’atåni Gui’.  I matugi’ na ma’akuså-ña, “I Rai i Hudihos siha.”   Maklåba yan Guiya dos na Ensurektus, unu gi agapa’-ña yan unu gi akaggueñ-ña.  [Matugi’ gi Eskritura, ‘Mapolu’ Gui’ kumu unu gi manailayi.]</p>
<p>I taotåo siha ni manmaloloffan ma’insusutta Gui’, mayeyengyung i ilun-ñiha ya ilik-ñiñiha, “Ai adai!  Intonsis na para Un yulang i Templu ya para Un håtsa di nuebu gi entalu’ i tres dihas!  Na’libri Håo på’gu ya Un tunuk ginin i kilu’us!”  I Manmå’gas Mamåli’ yan i ma’estrun i Lai mañåonåo lokkui’ manmambutleha, “Ha na’fanlibri ottru tåotåo siha låo ti siña Ha na’librin maisa Gui’!   Po’lu i ‘Misihas,’ i ‘Rai Israhet,’ ya u tunuk påpa’ ginin i kilu’us på’gugu ha’ kosa ki bai in li’i’ ya bai in fanmanhonggi nu Guiya!  I dos låhi ni maklåba gi kilu’us yan Guiya mambutleleha lokkui’.</p>
<p>Gi talu’åni, måttu un dångkulun hinemhum gi tanu’ ya dinira asta alas tres dispues di talu’åni.  Ennåo na umessalåo a’gang si Jesus, “Eloi, Eloi, lema sabachthani?”  Ni kumeke’ilekña, “Yu’os-su, Yu’os-su, håfa na Un abandona Yu’?”  Unus kuåntu ni manotohgi gi uriya ni humunguk Gui’ ilik-ñiha, “Ekkunguk!  Ha å’agang si Elias” Guaha malågu, ya ha supuk i ispongha gi ma’aksum na binu ya ha sa’hang gi puntan pi’åo para u na’gimin Gui’. Ilek-ña i taotåo, “Maila’ på’gu ya ta li’i’ kåo u fåttu si Elias para u nina’tunuk Gui’ påpa’.”</p>
<p>Pues umessalåo a’gang si Jesus ya humågung ni uttimu.</p>
<p>Ta  fandimu.</p>
<p>Ennåo na mumentu matitik talu’ i kuttinan i santuåriu desdi iya hululu’ asta iya påpapa’.  I ma’gas sindålu ni tumotohgi guennåo gumuåguatdia, anai ha li’i’ i manera nai måtai Gui’, ilek-ña, “Klåru na esti na tåotåo Lahin Yu’us Gui’!”  Guåha lokkui’ famalåo’an manmana’atan ginin i latchagu’. Gi entri siha iståba si Maria Magdalena, si Maria i nanan Santiago i lahobin yan si Jose, yan si Salome.  Esti siha na famalåo’an matattiyi si Jesus anai iståba Gui’ giya Galileha ya ma’asisti Gui’. Meggai lokkui’ pumalu siha ni manchahanåo hulu’ para Hirusalen yan Guiya.</p>
<p>Anai hohomhum esta (era i Ha’anin Priparasion, esdisit, i bihilian ‘Sabbath’) måttu si Jose i taotåo ‘Arimathea’, un distinggidu na membrun i ‘Sanhedrin’. Unu gui’ ni numanangga i rainun Yu’us. Ha atotga humånåo para u ali’i’ yan si Pilåto, ya pinalålala para u gågåo i tataotåo Jesus.  Nina’manman si Pilåto put i chaddik finatai-ña si Jesus. Ha na’ma’ågang i ma’gas sindålu ya ha faisin kåo esta måtai si Jesus.  Anai ha tungu’ na esta måtai ha intrega si Jose ni tataotåo.  Dispues mamåhan si Jose magågu, ya ha na’tunuk i tataotåo, ha balutan, ya ha po’lu gi naftan ni maguadduk ginin i atchu’. Put lusuttimu ha na’galilik guatu gi intråda un åtchu’.  Mientras tåntu si Maria Magdalena yan si Maria i nanan Jose magof ripåra månu nai mahåfut Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> March 18, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma-4/<p>
        <p>FINE’NE’NA NA TINAITAI                                                                         Jer 31, 31-34</p>
<p>Un tinaitai ginin i Lepblun i Prufeta as ‘Jeremiah’</p>
<p>Ilek-ña iSaina, manmamamaila’ i ha’åni, anai para bai Hu fama’tinas un nuebu na kuntråta yan i gima’ Israhet yan Huda.  Ti u parehu yan i kuntråta ni Hu fa’tinas yan i tatan-ñiha siha gi ha’åni anai Hu pipit siha ginin i tanu’ Ihipto; sa’ mayulang i kuntratå-hu, ya debidi bai na’annuk na Guåhu i ma’gas-ñiha, ilek-ña iSaina. Låo guiya esti na kuntråta ni bai Hu fa’tinas yan i gima’ Israhet dispues di atyu siha na ha’åni, ilek-ña iSaina. Bai Hu po’lu i tinago’-hu gi sanhalum-ñiha, ya bai Hu tugi’ gi kurason-ñiha; Guåhu para Yu’us-ñiha, ya siha para tåotåo-hu.  Ti nisisåriu esta na u mafa’nå’gui i amigun-ñiha yan i parientis-ñiha taimanu para u matungu’ iSaina.  Ilek-ña iSaina, desdi i mås takpapa’ asta i mås takkilu’, todu u matungu’ Yu’, sa’ bai asi’i i baba na bidan-ñiha siha yan ti bai Hu hassu esta i isao-ñiha.</p>
<p>I finu’ i Saina.</p>
<p>INEPPIN I SÅTMU                                                               Ps 51, 3-4. 12-13. 14-15</p>
<p>R.  (12)  O YU’US, FA’TINAS UN GÅSGAS NA KURASON GIYA GUÅHU.</p>
<p>Gai ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu;</p>
<p>na’gåsgas yu’ ginin i linachi-hu.</p>
<p>INEPPI…..</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå-mu,</p>
<p>pat sino Un åmut yu’ ni santus na espiritu-mu.</p>
<p>INEPPI…..</p>
<p>﻿﻿ Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u mabira siha i mani’ísao guatu giya Hågu.</p>
<p>INEPPI…..</p>
<p>SIGUNDU NA TINAITAI                                                                             Heb 5, 7-9</p>
<p>Un tinaitai ginin i Katta para i Hibrehu siha</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai. Ya put i humitdi yan dibotu Gui’, hininguk Gui’ as Yu’us. Låo maseha Lahin Yu’us Gui’, umetyak manosgi ginin i pinadesi-ña. Anai mafa’tinas Gui’ kumu i mås prifektu, humuyung Gui’ mama’ i hali’ i taihinekkuk na satbasion para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                                                   Jn 12, 20-33</p>
<p>(Todu)             Umatuna Håo, Asaina Jesukristo, Rai i taihinekkuk na gloria!</p>
<p>(Tetcha)Ilek-ña i Saina, yanggin un setbi Yu’, pues dalalaki Yu’;</p>
<p>ya amånu nai gaigi Yu’, u fanggaigi lokkui’ i tentago’-hu.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Unus kuåntu na tåotåo ‘Greece’ manhånåo para Hirusalen para u fanmanadora gi giput Påsgua. Manmalak guatu gi as Felipe, ni ginin ‘Bethsaida’ giya Galileha, ya mafaisin Gui’ ni esti na kuestion: “Siñot, manmalagu’ ham lumi’i’ si Jesus.”  Humånåo si Felipe para u sangåni si Andres; pues intonsis si Felipe yan Andres humånåo para u masangåni si Jesus. Manineppi siha as Jesus:  “Måttu esta i ora para u ma’onra i Lahin i Taotåo.  Åmen, åmen, bai Hu asigura hamyu ni minagåhit, na solu poddung ya måtai i grånun trigu gi hilu’ tånu’, pues grånun tritrigu ha’.  Låo yanggin måtai, manonokcha’ meppa’.  I taotåo ni gumuaiya i lina’lå’-ña, ha na’falingu siempri, låo i taotåo ni chumatli’i’ i lina’lå’-ña guini gi tanu’ siempri ha såtba para i taihinekkuk na lina’la’.  Yanggin guaha malagu’ sumetbi Yu’, sotta ya u tattiyi Yu’; amånu nai gaigi Yu’, siempri manggaigi guennåo i tentågo’-hu.  Håyi sumetbi Yu’, siempri inenra ni Tata.</p>
<p>Gái atburotu på’gu i anti-hu, låo håfa para bai Hu sångan– Tåta, na’såfu Yu’ ginin esti na ora?</p>
<p>Låo put esti na måttu Yu’ guini na ora.  Tåta, onra i na’ån-mu!”  Pues hongga un bos ginin i langit: “Esta Hu onra, ya bai Hu onra ha’ ta’lu.” Anai mahunguk i bos ni linahyan ni manotohgi gi uriya, ilik-ñiha na huhulu. Ottru siha umåluk na “Kuinentutusi Gui’ ni un ånghit.”</p>
<p>Manoppi si Jesus, “Atyu na bos ti måttu put Guåhu, sinoki para hamyu.  “På’gu nai måttu i huisiu gi hilu’ esti na tånu’, på’gu na u madulalak i prinsipin esti na tånu’, ya Guåhu– yanggin mahåtsa Yu’ hulu’ ginin i tanu’– bai Hu rikohi todu i taotåo siha giya Guåhu.”</p>
<p>(Esti na sinangån-ña Ha indika håfa na klåsi para finatai-ña.)</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> March 12, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-5/<p>
        <p>FINE’NEʹNA NA TINAITAI                                                             2 Chr 36, 14-16. 19-23</p>
<p>Un tinaitai ginin i sigundu na Lepblun ‘Chronicles’</p>
<p>Todu i prinsipi siha giya Hudah, i mamåli’ yan i taotåo siha mana’atattiyi i ti mamfiniet-ñiha, ya machocho’gui manna’mamahlåo na fina’tinas ni ma’etyak ginin ottru nasion siha yan machocho’gui mansakrilehiu na fina’tinas gi halum i templun iSainani Ha kunsågra giya Hirusalen.</p>
<p>Tåftaf yan sessu iSaina, i Yi’us i tatan-ñiha, Ha na’hånåo i tentago’-ña siha guatu giya siha, sa’ gai ma’asi’ Gui’ nu i taotåo-ña yan i gimå’-ña.  Låo mabutleha i tentågu’ Yu’us siha, madispresia i finu’-ñiha, ya mafa’chalik i prufeta siha, asta ki sen lalalu’ siYu’usnu i taotåo-ña ya tåya’ rimediu.  Put lusuttimu, masonggi i Gima’Yu’us ni maninimigun-ñiha, mayulang påpa’ i kellat Hirusalen,  masonggi todu i palåsyu, yan manmayulang todu i kosas siha.  Atyu siha i maniskåpa ginin i ispåda manmakonni’ kumu prisuneru para ‘Babylon’, ya guennåo nai manmafa’tentågo’-ña yan tentågu’ i famagu’on-ña asta ki mumetgut na nasion i rainun Persia.  Manmasusedi todu esti siha put i para u makumpli i finu’ i Saina ni ha sångan si Jeremiah:  “Astaki makumpli i diskånsun ‘sabath’ guini na tånu’, asta ki maloffan sitienta åñus, u makumpli i ‘sabath’ durånti i mayulång-ña.”</p>
<p>Gi primet såkkan anai si Cyrus rai giya Persia, put i para u makumpli i finu’ iSainani ha sångan si Jeremiah, iSainaHa ina i hinassun Cyrus i rai iya Persia para u pruklåma esti gi finu’ påchut yan tinigi’ gi todu i rainon-ña:  “Ilek-ña si Cyrus, rai iya Persia:  ‘ISaina, i Yi’us i langit Ha nå’i yu’ ni todu i  rainun tånu’, yan Ha ingkåtga yu’ lokkui’ para bai hatsåyi Gui’ un guma’ giya Hirusalen, ni gaigi giya Huda.  Ennåo mina’, maseha håyi giya hamyu ni såsaonåo gi taotåo-ña, u hånåo hulu’, ya puedi u siha yan i Yi’os-ña!’ “</p>
<p>I finu’ i Saina.</p>
<p>INEPPIN I SÅTMU                                                                           Ps 137, 1-2. 3. 4-5. 6</p>
<p>R.  (6)      PO’LU YA U SILENSIU I HILA’-HU,</p>
<p>YANGGIN MALEFFA YU’ NU HÅGU!</p>
<p>Gi uriyan i Sadduk ‘Babylón’</p>
<p>manmatå’chung ham mampininiti yan mangakasåo</p>
<p>anai in hassu iya Sion.</p>
<p>Gi trongkun ‘poplars’</p>
<p>i kana’ i dandan-måmi.</p>
<p>INEPPI…..</p>
<p>Guihi nai i gumånna ham ha gågåo ham</p>
<p>ni palåbran i kanta;</p>
<p>I kumastiga ham, para in kantåyi siha ná’maguf:</p>
<p>“Kantåyi ham kantan Sion!”</p>
<p>INEPPI…..</p>
<p>Låo taimanu para in kanta i kantan iSaina</p>
<p>gi istrangheru na tånu’?</p>
<p>Yanggin maleffa yu’ nu hågu, Hirusalen,</p>
<p>puedi u måtai i agapa’ na kannai-hu.</p>
<p>INEPPI…..</p>
<p>﻿Puedi u chettun i hila’-hu gi paladat-tu</p>
<p>yanggin maleffa yu’ nu Hågu,</p>
<p>Yanggin ti hu tuna iya Hirusalen</p>
<p>yan todu i minagof-fu.</p>
<p>INEPPI…..</p>
<p>SIGUNDU NA TINAITAI                                                                             Eph 2, 4-10</p>
<p>Un tinaitai ginin i Kattan San Pablo para i taotåo ‘Ephesus’</p>
<p>Hafañe’lus:</p>
<p>Låo abundånsia i mina’åsi’ Yu’us, yan metgut i ginifli’e’-ña nu hita, ya put ennåo na achukka’ anai maniståba hit manmåtai gi espirituhåt sa’ put i ti manmanosgi hit, Ha na’fanlå’la’ hit ta’lu yan i Kristo. Ginin i gråsian Yu’us na mana’fansåfu hamyu. Put i mandaña’-ta yan i Kristo Jesus na Ha kåhat hit si Yu’us hulu’ yan Guiya para ta fanmanggubetna yan Guiya gi linangitan na tånu’. Ha cho’gui esti put i para U na’mali’i’ gi todu i manmamamaila’ na tiempu i na’manman na minetgut i grasiå-ña gi guinaiya ni Ha fanu’i hit gi Kristo Jesus. Put i gråsian Yu’us na mana’fanlibri hamyu ginin i hinenggin-miyu. Åhi’, ti put i che’chu’-miyu, låo ginin i rigålun Yu’us, kosa ki tåya’ u banidosu put esti. Si Yu’us fuma’tinas hit taimanu i naturåt-ta på’gu, ya anai manunu hit yan si Jesukristo Ha fa’tinas hit para atyu na klåsin lina’la’ i chumocho’gui i maolik, ni esta Ha pripåra hit para ta cho’gui.</p>
<p>I finu’ i Saina.</p>
<p>IBANGHELIU                                                                                               Jn 3, 14-21</p>
<p>(Todus)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Si Yu’us Ha sen guaiya i tanu’, Ha nå’i hit ni uniku na Lahi-ña,</p>
<p>kosa ki todu i manmanhonggi giya Guiya u fanggai taihinekkuk na lina’la’.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus as Nicodemus:</p>
<p>“Taimanu ha’ anai si Moises ha kåhat hulu’ i bronsi na buttun kulepbla gi haligi gi</p>
<p>disiettu, taiguennåo ha’ lokkui’ i Lahin i Taotåo debidi u makåhat hulu’, kosa ki todu</p>
<p>atyu siha i manmanhonggi u fanlå’la’ taihinekkuk.</p>
<p>Sa’ put Ha sen guaiya si Yu’us i tanu’ na Ha intrega i uniku na Lahi-ña, kosa ki atyu</p>
<p>i manhonggi giya Guiya ti u måtai, inlugåt para u lå’la’ taihinekkuk.  Ti Ha na’hånåo</p>
<p>si Yu’us i Lahi-ña para i tanu’ para u kundena i tanu’, sino ki  para u masåtba ginin</p>
<p>Guiya.  Maseha håyi ni manhonggi gi Lahi-ña ti u ma kundena, låo maseha håyi ni</p>
<p>ti manhonggi pues esta gui’ munhåyan makundena, sa’ put i ti manhonggi gui’ gi uniku</p>
<p>na Lahin Yu’us.   Estigui’ i sintensian kundenasion:  måttu esta i inina gi tånu’, låo i</p>
<p>taotåo siha ga’on-ñiha i hinemhum ki i inina, sa’ manailayi bidan-ñiñiha.  Sa’ atyu i</p>
<p>chumocho’gui i tailayi ha chatli’i’ i inina; ya ti u fåttu guatu gi inina, sa’ ma’å’ñåo na u</p>
<p>annuk i tailayin bidå-ña.  Låo håyi chumocho’gui i minagåhit måfattu gui’ gi inina,</p>
<p>kosa ki siña i inina u nina’annuk na ha cho’gui i che’cho’-ña siha sa’ ubidiente gui’ as</p>
<p>Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN KUARESMA</h1>
        <p><strong>Date:</strong> March 5, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-kuaresma-5/<p>
        <p>FINE’NE’NA NA TINAITAI                                                                         Ex 20, 1-17</p>
<p>Un tinaitai ginin i Lepblun Exodus</p>
<p>Dispues si Yu’us Ha prisenta esti siha na tinagu’:</p>
<p>“Guåhu, iSaina, Guåhu Yu’us-miyu, i kumonni’ hamyu ginin i tanu’ Ihiptu, i lugåt anai manisklåbu hamyu. Mungnga na u guaha yu’us-miyu fuera di Guåhu. Mungnga na u guaha mama’tinas buttu para hamyu gi fotman maseha håyi guihi hulu’ gi langit osino guini påpa’ gi tanu’ osino gi halum hånum gi papa’ i tanu’; mungnga na u guaha mañaluda gi me’nan-ñiha patsino u fanmanadora. Sa’ Guåhu, iSaina, i Yi’us-miyu, ti bai sedi para en adora ottru yu’us, Hu kastitiga i famagu’un put i isao tatan-ñiha ni chumatli’i Yu’, påpa’ asta i mina’tres yan mina’kuåttru na hinerasion; låo Hu na’fåfattu mina’åsi’ påpa’ asta i mina’mit na hinerasion, gi famagu’un atyu siha i gumofli’i’ yu’ yan makukumpli i tinago’-hu.</p>
<p>Mungnga na u guaha umusa i na’an iSaina, i Yi’us-miyu, sin nisisidåt. Sa’ iSainati u letki kumastiga håyi ni umusa i na’ån-ña sin nisisidåt.</p>
<p>Gof adahi ya en kimpli i ‘sabbath’ na ha’åni. Sais dihas para en fanmacho’chu’ yan para en che’gui i che’chu’-miyu, låo i mina’sietti dihas i ‘sabbath’ iSaina, i Yi’us-miyu. Tåya’ cho’chu’ para u macho’gui ni hamyu, osino i famagu’on-miyu, patsino i lalåhi pat famalåo’an na isklåbun-miyu, osino i ga’ga’, patsino i taotåo hiyung ni mañåsaga yan hamyu. Sais dihas dinira iSainapara u fa’tinas i langit yan i tanu’, i tasi yan i manggaigi guennåo; låo gi mina’sietti dihas dumiskånsa. Put ennåo na iSainaHa bendisi i ‘sabbath’ na ha’åni yan Ha na’såntus.</p>
<p>Onra si tatå-mu yan si nanå-mu, ya u anåkku’ i lina’la’-miyu gi tanu’ ni iSaina, i Yi’us-miyu, manninana’i hamyu. Cha’-mu famumunu’. Cha’-mu umadutteteriu. Cha’-mu fañåñakki. Cha’-mu fañeknanani mandagi gi tiguång-mu. Cha’-mu malalagu’ ni iyun i tiguång-mu. Cha’-mu malalagu’ ni ásaguan i tiguång-mu, patsino i isklabu-ña låhi pat palåo’an, osino i ga’-ña toru pat buliku, pat maseha håfa na guinaha-ña.”</p>
<p>I finu’ i Saina.</p>
<p>INEPPIN I SÅTMU                                                                           Ps 19, 8. 9. 10. 11</p>
<p>R.  (Jn 6, 68c)    ASAINA, GAIGI GIYA HÅGU I FINIHU’ I</p>
<p>TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansensiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason.</p>
<p>Klåru i minandan iSaina,</p>
<p>Ha na’lele’an i áttaduk.</p>
<p>INEPPI…..</p>
<p>Gåsgas i mina’å’ñåo giSaina,</p>
<p>ya mesngun para todu i tiempu.</p>
<p>I etdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat pat i miet</p>
<p>osino i tihu’ ginin i chenchun.</p>
<p>INEPPI…..</p>
<p>SIGUNDU NA TINAITAI                                                                             1 Cor 1, 22-25</p>
<p>Un tinaitai ginin i Kattan San Pablo para i taotåo ‘Corinth’</p>
<p>Hafañe’lus:</p>
<p>I ManHudihos siha manmalagu’ manmanli’i’ milågru para prueba, ya i ‘Greek’ siha manmanaliligåo tinemtum. Para hita, ta pruklålama i maklåba na Kristo, un minsåhi esti na na’massa’ para i ManHudihos siha yan babarihas para i MamPagånu; låo para atyu siha i maninagang as Yu’us, kuntodu i ManHudihos yan i MamPagånu, esti na mensåhi era i Kristo, Guiya i minetgut yan i tinemtum Yu’us. Atyu i siña ta åluk na babarihas para si Yu’us, mås takkilu’ na tinemtum ennåo ki i tinemtum tåotåo, ya atyu i siña ta åluk na niñaba’ gi as Yu’us, mås metgut ennåo ki i minetgut i taotåo.</p>
<p>I finu’ i Saina.</p>
<p>IBANGHELIU                                                                                               Jn 2, 13-25</p>
<p>(Todu)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Put i Ha gof guaiya si Yu’us i tanu’, Ha nå’i hit ni uniku na Lahi-ña,</p>
<p>kosa ki todu i manmanhonggi giya Guiya u fanggai taihinekkuk na lina’la’.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Anai humihihut i giput Påsguan i ManHudihos, humånåo hulu’ si Jesus para Hirusalen. Ha sodda’ i taotåo siha gi templu manmambebendi nubiyu, kinilu, yan påharu, ya i pumalu siha manmatåta’chung manmanulalaika salåppi’. Mama’tinas kuåtta ni tali ya Ha dulalak huyung ginin i templu i taotåo siha, i kinilu yan kuntodu i nubiyu’, ya Ha na’fanåtlibis i lamasan atyu siha i manmanulalaika salåppi’, ya Ha chalapun i sensiyun-ñiha. Ha sangåni atyu siha i manmambebendi påharu: “Fanhuyung ginin esti! Båsta mafa’metkåo i gima’ Tatå-hu!” I mandisipulu-ña mahassu i finu’ i Eskritura: “Ha sosonggi Yu’ i dibusion-hu para i gimå’-mu.”</p>
<p>Put esti na manmanoppi i ManHudihos siha, “Håfa na siñåt siña Un fa’nu’i ham na ma’åoturisa Håo para Un cho’gui esti siha?”</p>
<p>Manoppi si Jesus, “Bai Hu yulang esti na templu, ya bai Hu håtsa ta’lu gi mina’tres dihas.”</p>
<p>Manmanoppi siha, “Dinira esti na templu kuarentaisais åñus para u mahåtsa, ya Hågu para Un håtsa gi tres dihas?”</p>
<p>Gi magåhit kumuekuentus Gui’ put i templun i tataotåo-ña. Asta ki mana’lå’la’ ta’lu si Jesus ginin i finatai nai mahassu ni mandisipulu-ña na Ha sångan esti, ya manmanhonggi gi Eskritura yan i palåbras ni Ha sångan.</p>
<p>Anai iståba Gui’ giya Hirusalen durånti i giput Påsgua, meggai manmanhonggi gi na’ån-ña sa’ mali’i’ i siñåt siha ni Ha cho’cho’gui. Låo mantiningu’ todu siha as Jesus ya ti maninangokku nu Guiya. Ti Ha nisisita ottru tåotåo para u sinangåni put siha, sa’ Ha gof tungu’ håfa gaigi gi kurason-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN KUARESMA</h1>
        <p><strong>Date:</strong> February 26, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-5/<p>
        <p>FINE’NE’NA NA TINAITAI                                                 Gen 22, 1-2. 9a. 10-13. 15-18</p>
<p>Un tinaitai ginin i Lepblun Genesis</p>
<p>Chinagi si Abrahan as Yu’us.  Ha ågang gui’ ya ilek-ña, “Abrahan!”  Manoppi si Abrahan, “Listu yu’!”  Dispues ilek-ña si Yu’us:  “Konni’ i uniku na lahi-mu ni un guaiya ya en hanåo para iya Moriah na tånu’.  Guennåo nai un ufresi gui’ kumu masosonggi na inifresi gi hilu’ un oksu’ ni para bai tanchu’i’ håo.</p>
<p>Anai måttu siha gi lugåt ni mansinangåni as Yu’us, mama’tinas si Abrahan un åttat ya ha arekla i hayu gi sanhilu’.  Dispues ha istira i kannai-ña ya ha chuli’ i se’si’ para u punu’ i lahi-ña.  Låo inagang gui’ ni tentågu’ i Saina ginin i langit, “Abrahan, Abrahan!”  Manoppi si Abrahan, “Estgui’ yu’, Asaina”.  Manoppi i tentågu’, “Cha’-mu na’fåfattu i kannai-mu gi patgun.  Cha’-mu cheche’gui ni håfa giya guiya.  På’gu nai Hu tungu’ na dångkulu dibusion-mu as Yu’us, sa’ ti un chatagui Yu’ ni un guaiya na lahi-mu mismu.”  Anai ha atan si Abrahan i uriyå-ña, ha li’i’ un låhi na kinilu ni gågaddun kanghilong-ña gi råmas.  Intonsis humånåo ya ha konni’ i kinilu ya ha songgi kumu masosonggi na inifresi inlugåt di i lahi-ña.</p>
<p>Inagang ta’lu si Abrahan ni tentågu’ iSainaginin i langit ya ilek-ña:  “Ilek-ña iSaina, bai  fanhula giya guåhu mismu, na yåki taiguennåo bidå-mu na ti un chatagui Yu’ ni un guaiya na lahi-mu, bai Hu na’misin i bendision-hu nu hågu ya bai Hu na’låhyan i disendensiåm-mu kalang i istreyas gi langit yan i inai gi kantun tåsi; i disendensiåm-mu u magånna i trångkan i inimigun-ñiha siha, ya todu i nasion siha gi tanu’ u masodda’ bendision gi disendensiåm-mu—todu esti siha sa’ put i un osgi i tinago’-hu.”</p>
<p>I finu’ i Saina.</p>
<p>INEPPIN I SÅTMU                                                               Ps 116, 10. 15. 16-17. 18-19</p>
<p>R.  (Ps 116, 9)  BAI HU FAMOKKAT GI ME’NAN I SAINA,</p>
<p>GI TANU’ I MANLÅLA’LA’.</p>
<p>Ti pumåra yu’ manhonggi, achukka’ anai ilek-ku,</p>
<p>“Mampus bula pinadesi-hu!”</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>INEPPI…..</p>
<p>Asaina, guåhu i tentago’-mu,</p>
<p>i tentago’-mu, i patgun i tentago’-mu;</p>
<p>Hågu sumåtba yu’ ginin i finatai.</p>
<p>Bai hu fanufresi sakrifisiun agradesimentu</p>
<p>ya bai hu ågang i na’an iSaina.</p>
<p>INEPPI…..</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>Gi santuåriu gi Templom-muAsaina,</p>
<p>giya Hirusalen.</p>
<p>INEPPI…..</p>
<p>SIGUNDU NA TINAITAI                                                                 Rom 8, 31b-34</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Yanggin manhihita yan si Yu’us, håyi siña kumontra hit?  Siguru na ti u kontra hit si Yu’us sa’ Guiya ti Ha chatagui hit ni mismu Lahi-ña, låo Ha ufresi Gui’ para hita todus!  Ombris Ha nå’i hit ni Lahi-ña–pues kåo ti para U nå’i hit ni todu i malago’-ta?</p>
<p>Håyi para u akusa i inatyik Yu’us na tåotåo siha?  Si Yu’us mismu Ha diklåra na ti manisåo siha! Pues håyi para u fangkinindena siha?  Ti i Kristo Jesus ni måtai, osino lumå’la’ ta’lu ginin i finatai ya gaigi Gui’ på’gu gi agapa’ na bandan Yu’us, manånayuyut Gui’ put hita!</p>
<p>I finu’ i Saina.</p>
<p>IBANGHELIU                                                                                               Mk  9, 2-10</p>
<p>(Todus)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Mahunguk i bos i Tata ginin i ma’lak na mapagåhis:</p>
<p>Estigui’ i Hu guaiya na Lahi-hu; ekkunguk Gui’.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha konni’ si Jesus si Pedro, si Santiago yan si Juan mañisiha ha’ ya manhånåo hulu’ gi un takkilu’ na oksu’. Matulaika figurå-ña gi me’nan-ñiha, ya i magagu-ña låmlam a’pakå’ña–mås ki håfa na klåsin fina’gåsi.  Umannuk si Elias sumisiha yan si Moises; mangumbetsasiosion yan si Jesus.  Intonsis si Pedro ha kuentusi si Jesus, “Ma’estru, i na minaolik na manggaigi hit guini. Nihi ya ta fanmanhåtsa palapåla guini na lugåt, unu para Hågu, unu para si Moises, yan unu para si Elias.”  Ti ha gof tungu’ håfa ha såsangan, sa’ interu siha nina’fansen luhan.  Måttu un mapagåhis ya mantinampi siha, ya un bos ginin i mapagåhis ilek-ña, “Guiya esti i Lahi-hu, i Hu gofli’i’.  Ekkunguk Gui’.” Gigun ma’atan i uriyan-ñiha tåya’ lini’i’-ñiha–si Jesus ha’.</p>
<p>Anai manototunnuk ginin i eksu’, Ha gof ingkåtga siha na cha’-ñiha fane’esangåni ni håyi håfa lini’i’-ñiha asta ki lumå’la’ ta’lu i Lahin i Taotåo ginin i finatai. Makumpli esti na sinangån-ña, mientras sigi ha’ di madiskuti håfa kumeke’ilekña, “lina’la’ ta’lu ginin i finatai”. I Ibangheliun i Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> February 19, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma-5/<p>
        <p>FINE’NE’NA NA TINAITAI                                                                         Gn 9, 8-15</p>
<p>Un tinaitai ginin i Lepblun Genesis</p>
<p>Ilek-ña si Yu’us as Noah yan i lalahi-ña siha ni mañisiha:  “Atan ha’, sa’ Hu istapblelesi i kuntratå-hu para hamyu yan i tinattin-miyu dispues di hamyu yan kuntodu para i manlåla’la’ na fina’tinas siha ni iståba manhahamyu:  todu i påharu siha, yan todu i klåsin gå’ga’ siha ni manmånsu yan manmachålik ni iståba manhahamyu ni manhuyung ginin i åtka.  Bai Hu istapblesi i kuntratå-hu yan hamyu, na ni nungka ta’lu na u fandinistrosa ni hanum i dilubiu todu i fina’tinas na tåtaotåo; ti u fåttu ta’lu ottru dilubiu para u yinamak i tanu’.”  Ha åomenta si Yu’us ya ilek-ña:  “I siñåt ni Hu nåna’i para todu i manmamamaila’ na tiempu, put i kuntratå-hu yan hamyu yan todu i manlåla’l’a na fina’tinas ni manhahamyu:  bai Hu pega i isa gi mapagåhis para u annuk kumu un siñåt put i kuntratå-hu yan i tanu’.  Yanggin Hu na’fåttu i mapagåhis gi hilu’ i tanu’, ya umannuk i isa gi mapagåhis, Guåhu bai Hu hahassu i kuntråta ni Hu fa’tinas yan hamyu yan todu i manlåla’la’ na kosas, kosa ki ti u ta’lu i hanum mama’dilúbiu para u distrosa i manlåla’la’ na kosas.”</p>
<p>I finu’ i Saina.</p>
<p>INEPPIN I SÅTMU                                                                           Ps 25, 4-5. 6-7. 8-9</p>
<p>R.  (10)  I BIDÅDA-MU, O ASAINA, GINEFLI’I’ YAN MINAGÅHIT</p>
<p>PARA ATYU SIHA I GUMÅGUATDIA I KUNTRATÅ-MU.</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un få’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                             1 Pt 3, 18-22</p>
<p>Untinaitai ginin i fine’ne’na na Kattan San Pedro</p>
<p>Mangginifli’e’-hu:</p>
<p>I Kristo måtai put isao un biåhi para todu, un måolik na tåotåo put i mani’isåo, put i para en fangkinenni’ guatu gi as Yu’us. Mapunu’ Gui’ gi tataotåo, låo mana’lå’la’ gi espirituhåt, ya gi espirituhåt na lina’lå’-ña humånåo ya sumetmun para i manmapreresu na espiritu siha. Esti siha na espiritu atyu i ti umosgi si Yu’us anai Ha nanangga kun pinasensia gi tiempun Noah anai ha fa’titinas i åtka. Atyu i unus kuåntus na tåotåo gi halum i åtka–otchu put todu–mansinatba siha ni hanum, ni ha siknififika i båotismu, ni mansinasatba hamyu på’gu. Åhi’ ti guiya esti i mafa’gåsin i edda’ gi tataotåo, låo i prumesa ni mafa’tinas para si Yu’us gi un måolik na kunsensia. Guiya esti sumåsatba hamyu ginin i resureksion Jesukristo, ni esta humånåo para i langit ya gaigi gi agapa’ Yu’us, Ha gubebetna todu i manånghit yan todu i linangitan na åoturidåt yan pudet.</p>
<p>I finu’ i Saina.</p>
<p>IBANGHELIU                                                                                               Mk 1, 12-15</p>
<p>R.  (todu)Umatuna Håo, Asaina Jesukristo, Rai i taihinekkuk na gloria!</p>
<p>V.  (Tetcha)Ti ginin i pån ha’ na låla’la’ i taotåo,</p>
<p>sino ki ginin kada finihu’ ni humuhuyung ginin i pachut Yu’us.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Insigidas, nina’hånåo si Jesus ni Espiritu guatu para i disiettu, ya sumåga gi disiettu kuarenta dihas, ya tinenta Gui’ guennåo as Satanås. Mañisiha yan i manmachålik na gå’ga’, låo i manånghit siha manmåttu ya masetbi Gui’.</p>
<p>Dispues di ma’aresta si Juan, humånåo si Jesus para Galileha Ha pruklålama i Maolik na Nutisian Yu’us. Ilek-ña, “Måttu esta i tiempu, ya esta hihut i Rainun Yu’us! Tulaika i lina’la’-miyu yan fanmanhonggi gi Maolik na Nutisia!” I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 12, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-5/<p>
        <p>FINE’NA NA TINAITAI                                                                   Lv 13, 1-2. 44-46</p>
<p>Un tinaitai ginin i Lepblun ‘Leviticus’</p>
<p>Ilek-ña i Saina as Moises yan Aaron, “Yanggin mambula osino umannuk latti’ pat lumåmlam i lassas i taotåo pues debidi u masuspetcha na nasarinu gui’.  Ennåo na tåotåo debidi u makonni’ guatu para i pali’ as Aaron, osino guatu gi unu gi famagu’on-ña na påli’.  Yanggin nasarinu yan ti gåsgas ennåo na tåotåo put i chetnut gi ilu-ña i pali’ debidi u diklåra na ti gåsgas gui’.</p>
<p>“I taotåo ni gai chetnut nasarinu debidi u minagågu ni matitik yan mungnga na u tåmpi i ilu-ña, debidi u hommi i pachot-ña ya u essalåo, ‘Applacha’, applacha’!’  Mientras ki gagaigi ha’ i chetnut giya guiya debidi u diklåra na applacha’ gui’, sa’ hunggan magåhit na applacha’ gui’.  Ti debidi u dañña’ yan i pumalu, ya u såga gi sanhiyung i kåmpu.”</p>
<p>I finu’ i Saina.</p>
<p>INEPPIN I SÅTMU                                                                           Ps 32, 1-2. 5. 11</p>
<p>R.  (7)  GI TIEMPUN PRUBLEMA TUMALAK GUATU YU’ GIYA HÅGU,</p>
<p>ASAINA, YA UN NA’BULA YU’ NI MINAGUF SATBASION.</p>
<p>Maguf i i’isåo ni mana’suha i linachi-ña,</p>
<p>ni ma’asi’i i isåo-ña.</p>
<p>Manmaguf atyu siha i ti maninachåka isåo niSaina,</p>
<p>ni tåya’ linachi gi espiritun-ñiha.</p>
<p>INEPPI……</p>
<p>Dispues hu atmiti i isåo-hu giya Hågu;</p>
<p>ya ti hu nå’na’ i linachi-hu.</p>
<p>Ilek-ku, “Bai hu komfisatñaihun i linachi-hu giSaina,”</p>
<p>ya Hågu muna’suha i achåkin i isåo-hu.</p>
<p>INEPPI…..</p>
<p>Fanguntentu giSainayan fanmaguf, hamyu ni manunas;</p>
<p>fanessalåo minaguf, todu hamyu ni manunas kurason-miyu.</p>
<p>INEPPI…..</p>
<p>SIGUNDU NA TINAITAI                                                                 1 Cor 10, 31-11, 1</p>
<p>Un tinaitai ginin i fine’na na kattan San Pablo para i taotåo Corinth</p>
<p>Hafañe’lus,</p>
<p>Buenu, maseha håfa en che’gui, maseha mañotchu pat manggimin hamyu, che’gui todu para i glorian Yu’us. Fanlå’la’ gi manera anai tåya’ para u faninistotba i ManHudihos, osino MamPagånu pat i Gima’Yu’us i Saina. Che’gui ha’ atyu i hu chocho’gui; hu chocho’gui kuåntu i siña para bai hu na’fanmaguf todus gi todu i bidåda-hu, ya ti hu hahassu i ginefsagak-ku, låo hokkuk ha’ i ginefsagan todus, kosa ki siña siha manmasåtba. Intonsis, etyak yu’ taimanu ha’ na hu e’etyak i Kristo.</p>
<p>I finu’ i Saina.</p>
<p>BANGHELIU                                                                                     Mk 1, 40-45</p>
<p>ÅLELUIA     (Lk 7,16)</p>
<p>R.  Åleluia.   UN TAKKILU’ NA PRUFETA KUMAHULU’ GI ENTALO’-TA,</p>
<p>YA ESTA SI YU’US HA BISITA I TAOTÅO-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Unu ni gai chetnut nasarinu malak guåtu gi as Jesus, dumimu påpa’ ya finaisin Gui’ para u inayuda. Ilek-ña, “Yanggin malagu’ Håo siña Un na’gåsgas yu’.” Nina’sen ma’åsi’ si Jesus ya Ha istira i kånnai-ña ya Ha patcha gui’. Ilek-ña, “Malagu’ Yu’. Un mana’gåsgas!” Gotpi ha’ malingu i chetnut nasarinu gi taotåo ya gumåsgas gui’.</p>
<p>Iningkåtga gui’ as Jesus ya nina’hånåo gui’ insigidas. Ilek-ña, “Adahi na un ésangani ni håyi put esti. Låo hånåo tunas guatu gi as påli’ ya un ineksamina; dispues ufresi i sakrifisiu ni tinagu’ Moises, para prueba para todu na gåsgas håo esta.”</p>
<p>Låo må’pus i taotåo ya ha tutuhun sumånganñaihun gi todu i bånda put i masusedi. Ya put mineggai tåotåo ni humunguk gui’ ti siña esta si Jesus humålum gi sengsung pupblikamenti. Inlugåt di u hålum gi sengsung sumåga ha’ Gui’ gi sanhiyung anai tåya’ tåotåo; låo manmåfattu i taotåo siha ginin todu i bånda.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> February 6, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu-5/<p>
        <p>FINE’NA NA TINAITAI                                                                               Jb 7, 1-4. 6-7</p>
<p>Un tinaitai ginin i Lepblun Job</p>
<p>Kumuentus si Job, ilelek-ña:</p>
<p>Na ada ti na’o’sun i lina’la’ i taotåo guini gi tanu’?</p>
<p>Na ada ti kalang hutnaleru ha’ i lina’lå’-ña?</p>
<p>Isklåbu atyu na tåotåo i tumåtanga i nihung,</p>
<p>hutnaleru atyu na tåotåo i numanangga i suetdon-ña.</p>
<p>Intonsis esta ma’apunta para guåhu mesis siha na pinadesi,</p>
<p>tåya’ para guåhu sino ki prublema ha’ gi puengi.</p>
<p>Yanggin hu sångan gi kattrek-ku, “Ngai’an nai para bai kahulu’?”</p>
<p>pues ennåo nai umanånakku’ i puengi;</p>
<p>ya sigi ha’ yu’ di hu bira gi kattrek-ku asta i chatanmak.</p>
<p>Chaddekña i lina’lå’-hu ki i haguha ni mama’titinas magågu;</p>
<p>måfattu i uttimonña sin inangokku.</p>
<p>Hahassu na i lina’lå’-hu kalang i manglu’;</p>
<p>ti bai fanli’i’ minaguf ta’lu.</p>
<p>I finu’ i Saina.</p>
<p>INEPPIN I SÅTMU                                                                           Ps 147, 1-2. 3-4. 5-6</p>
<p>R.  (3)  TINA I SAINA NI MUNA’HOHOMLU’ I PINITIN KURASON.</p>
<p>Måolik ta silebra i Yi’os-ta gi kanta;</p>
<p>bunitu para ta nå’i Gui’ dinanchi na tinina.</p>
<p>ISainahumåtsa di nuebu iya Hirusalen,</p>
<p>Ha na’fandañña’ ta’lu i manmachalapun na tåotåo Israhet.</p>
<p>INEPPI…..</p>
<p>Ha na’maguf i pinitin kurason</p>
<p>yan Ha be’i i hiridan-ñiha,</p>
<p>Ha tungu’ i mineggai istreyas siha,</p>
<p>ya Ha å’agang kada unu ni na’ån-ña.</p>
<p>INEPPI…..</p>
<p>Må’gas i Saina-ta yan metgut i fuetsån-ña,</p>
<p>tåya’ uttimonña i tinemtom-ña.</p>
<p>ISainaHa susteteni i mamopbli,</p>
<p>låo i manailayi Ha dådaggåo påpa’ gi edda’.</p>
<p>INEPPI…..</p>
<p>SIGUNDU NA TINAITAI                                                                 1 Cor 9, 16-19, 22-23</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Åhi’, tåya’ dirichok-ku para bai hu banidosu put i sumesetmun yu’ ni ibangheliu. Mina’ taiguini esti sa’ ma’otdin yu’ para bai hu setmun. Ya siempri ti måolik para guåhu yanggin ti sumetmun yu’!  Yanggin hu cho’gui i che’cho’-hu gi minagof-fu ha’, pues siña hu nangga na bai hu ma’apåsi; låo hu cho’gui esti kumu ubligasion-hu, sa’ Ha ingkåtga yu’ si Yu’us ni esti na cho’chu’. Intonsis håfa para apås-su? Hokkuk ha’ apås-hu i pribilehiu para bai hu setmunñaihun i Maolik na Nutisia sin bai hu ma’apåsi, sin bai hu fangopbla ni dirichok-ku gi che’cho’-hu put i ibangheliu. Libri yu’ na tåotåo, tåya’ ni unu gái isklåbu yu’; låo hu po’lun maisa yu’ kumu isklåbun todu kosa ki siña hu gånna kuåntu i siña na mineggai tåotåo.  Gi entri atyu siha i manñaba’ gi hinenggi guåhu lokkui’ ñaba’ yu’ parehu yan siha, kosa ki siña hu bensi siha. Intonsis, mama’todu klåsi yu’ para todu i taotåo siha, kosa ki siña hu såtba unus kuåntu giya siha gi maseha taimanu na manera.  Hu cho’gui todu esti siha put i ibangheliu, kosa ki siña yu’ såonåo gi bendision ginin i ibangheliu.</p>
<p>I finu’ i Saina.</p>
<p>IBANGHELIU                                                                                               Mk 1, 29-39</p>
<p>ÅLELUIA    (Mat 8, 17)</p>
<p>R.  Åleluia.     I KRISTO KUMÅTGA I CHETNOT-TA</p>
<p>YAN HA NA’FANHOMLU’ HIT NI MANMALÅNGU.</p>
<p>R.  Åleluia</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai madingu i sinagoga, humålum si Jesus gi gima’ Simon yan Andres mañisiha yan si Santiago yan Juan. Iståba na umå’assun i sogrån-ña si Simon sa’ malångu, kalentura, ya ennåo fine’na macho’gui i para u masangåni Gui’ put guiya. Malak guatu giya guiya si Jesus ya Ha go’ti i kånnai-ña ya Ha na’kahulu’, ya sumuha i kalentura. Insigidas ha tutuhun sumetbi siha.</p>
<p>Dispues di måtchum i atdao, ya esta puepuengi, makuni’i Gui’ ni todu i manmalångu yan atyu siha i manhinatmi ni manganiti. Ti åpmam todu i taotåo i sengsung manetnun gi me’nan i gima’. Meggai atyu siha i Ha na’fanhomlu’, ni difirentis klåsin chetnut-ñiha, yan meggai lokkui’ na aniti Ha dulalak. Låo ti Ha petmiti na u fanguentus i aniti siha, sa’ matungu’ håyi Gui’.</p>
<p>Tåftaf gi sigenti ogga’an kumahulu’ si Jesus, ya humånåo para un sasahngi na lugåt gi disiettu; ya guennåo nai duru manåyuyut. Si Simon yan i manga’chong-ña manhånåo ma’ispipiha Gui’; ya anai ma sodda’ Gui’, ilik-ñiha nu Guiya, “Interu i taotåo siha ma’ispipiha Håo.” Ilek-ña nu siha, “Nihi ta fanhånåo para i sengsung siha gi uriya kosa ki siña Hu pruklåma i Maolik na Nutisia guennåo lokkui’. Ennagui’ para bai Hu cho’gui na måttu Yu’.”  Intonsis humålum gi sinagogan-ñiha sumesetmun put i Maolik na Nutisia ya mandudulalak aniti gi todu siha giya Galileha.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGU GI UTDINÅRIU NA TIEMPU</h1>
        <p><strong>Date:</strong> January 30, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggu-gi-utdinariu-na-tiempu-4/<p>
        <p>FINE’NE’NA NA TINAITAI                                                                         Dt 18, 15-20</p>
<p>Un tinaitai ginin i Lepblun Deuteronomy</p>
<p>Ha kuentusi si Moises i taotåo siha, ilelek-ña:  “ISaina, i Yi’us-miyu,  para u kåhat hulu’ un prufeta parehu yan guåhu ginin i entalu’ i parentis-miyu; guiya para en ékkunguk.  Guiya esti mismu atyu i finaisin-miyu niSaina, i Yi’us-miyu, giya Horeb guihi na ha’åni anai manetnun hamyu, anai ilik-miyu, ‘Mungnga hit humunguk ta’lu i bos iSaina, i Yi’os-ta, osino para ta li’i’ esti na dångkulun guåfi ta’lu, sa’ siña ha’ manmåtai hit.’  Ya ilek-ña iSainanu guåhu, ‘Måolik esti na sinangan.  Bai Hu kåhat hulu’ un prufeta para siha ni parehu yan hågu ginin i entalu’ i parentis-ñiha, ya bai Hu po’lu i palabrås-su gi pachot-ña; guiya para u fansinangåni siha ni todu i Hu tågu’ gui’.  Yanggin guaha tåotåo ti malagu’ ha ékkunguk i palabrås-su ni ha såsangan gi na’ån-hu, guåhu mismu bai hu gågåo gui’ kuenta put ennåo.  Låo yanggin i prufeta ha usa i na’ån-hu sin i petmisu-hu ya mama’tinas profesiha ni ti hu tågu’ gui’, osino para u kuentus gi na’an ottru yu’us siha, guiya siempri u måtai.’ ”</p>
<p>I finu’ i Saina.</p>
<p>INEPPIN I SÅTMU                                                               Ps 95, 1-2. 6-7. 7-9</p>
<p>R.  (8)  YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf,</p>
<p>nihi ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta,</p>
<p>ya hita i taotåo-ña ni Ha påpastu, i inetnun ni Ha gigiha.</p>
<p>INEPPI…..</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu</p>
<p>taiguihi anai maniståba hamyu giya ‘Meribah’,</p>
<p>taiguihi i tiempun ‘Massah’ gi disiettu,</p>
<p>guihi anai matenta Yu’ ni mañainan-miyu;</p>
<p>machagi Yu’ achukka’ esta mali’i’ i che’cho’-hu siha.”</p>
<p>INEPPI…..</p>
<p>SIGUNDU NA TINAITAI                                                                             1 Cor 7, 32-35</p>
<p>Un tinaitai ginin i fine’na na kattan San Pablo para i taotåo Corinth</p>
<p>Hafañe’lus:</p>
<p>Ti ya-hu na en fanggái atburotu. I sutteru ha chocho’gui i che’chu’ i Saina, sa’ ha chocho’gui kuåntu i siña para u na’mamaguf i Saina.  Låo i kassåo na låhi chachathinassu ni kosas esti na tånu’, sa’ malagu’ gui’ muna’maguf i asaguå-ña; ya hinahala gui’ ambus bånda.  I suttera osino i bithen ha chocho’gui i che’chu’ i Saina, sa’ malagu’ na u kunsågra i tataotåo-ña yan i esperitu-ña; låo i kasáo na palåo’an chachathinassu ni kosas esti na tånu’, sa’ malagu’ muna’maguf i asaguå-ña.  Hu såsangan esti sa’ malagu’ yu’ umayuda hamyu.  Åhi’ ti hu keke’utut i minalagu’-miyu. Inlugåt di esti, malagu’ yu’ na en che’gui i tinas yan dinanchi, ya para en na’in maisa hamyu kabålis gi setbisiun i Saina.</p>
<p>I finu’ i Saina.</p>
<p>IBANGHELIU                                                                                               Mk 1, 21-28</p>
<p>ÅLELUIA     (Mat 4.16)</p>
<p>R.  Åleluia.   I TAOTÅO NI MANGGAIGI GI HINEMHUM U FANMANLI’I’ UN    DÅNGKULU NA KÅNDIT; U FANININA UN MA’LAK KÅNDIT ATYU SIHA NA TÅOTÅO I MAÑÅSAGA GI HEMHUM NA TÅNU’ FINATAI.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Manhånåo si Jesus yan mandisipulu-ña para ‘Capernaum’.  Humålum si Jesus gi sinagoga gi Sabaf na ha’åni ya Ha tutuhun mama’nå’gui.  Nina’fanmanman i taotåo siha ni fina’na’guen-ña sa’ mama’nå’na’gui kun åoturidåt ya ti parehu Gui’ yanggin mama’nå’gui yan i eskribas siha.</p>
<p>Måttu un tåotåo gi sinagogan-ñiha ni gái applacha’ na espiritu ni gumigigik,“Jesus, tåotåo Nasaret, håfa malago’-mu nu hami?  Kåo måttu Håo para Un distrosa ham?  Hu tungu’ na Hågu i Sinantusan ginin as Yu’us!”  Inetdin gui’ as Jesus, “Famatkilu! Huyung ginin ennåo na tåotåo!”</p>
<p>Anai Ha sångan esti, i applacha’ na espiritu ha na’fañåggui’ duru i taotåo ya humuyung ginin i taotåo ya gumigigik a’gang.  Todu i manmana’atan nina’fanmanman.  Ya matutuhun manáfaisin entri siha, “Håfa esti kumeke’ilekña? Gof nuebu na fina’nå’gui esti kun åoturidåt!  Ha o’otdin i manapplacha’ na espiritu siha ya ma’o’osgi Gui’!”  Desdi ennåo na tiempu chaddik machalapun i maolik na na’ån-ña gi todu i uriyan Galileha.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> January 23, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu-5/<p>
        <p>FINE’NE’NA NA TINAITAI                                                                         Jon 3, 1-5. 10</p>
<p>Un tinaitai ginin i Lepblun i Prufeta as Jonas</p>
<p>Måttu i finu’ iSainagi as Jonas ilelek-ña:  “Hånåo para Nineveh, i dangkulu na siudå, ya un anunsia guennåo i nutisia ni para bai Hu sangåni håo.”  Ha na’listu gui’ si Jonas ya humånåo para Nineveh, sigun gi tinagu’ iSaina.  Un gof dångkulu na siudå esti iya Nineveh; dinidira tres dihas para u mahanågui desdi un punta asta i ottru.  Ha tutuhun si Jonas i hinanåo-ña gi siudå ya un diha ha’ trabiha pinekkåt-ña ha anununsia taiguini, “Kuarenta dihas tetehnan ya siempri mayamak iya Nineveh,” ya manmanhonggi i taotåo Nineveh; mapruklåma umayunat ya interu siha, i manakkilu’ yan i manakpapa’, manminagågu magågun pinitensia.</p>
<p>Anai Ha li’i’ si Yu’us ginin i aksion-ñiha na mabira siha ginin i tailayi na bidan-ñiha, mañotsut Gui’ put i kastigu ni Ha planuyi para u cho’gui nu siha; Ha na’måhñåo.</p>
<p>I finu’ i Saina.</p>
<p>INEPPIN I SÅTMU                                                                           Ps 25, 4-5. 6-7. 8-9</p>
<p>R.  (4)  FA’NÅ’GUI YU’ NI CHALÅN-MU, O ASAINA.</p>
<p>Na’tungu’ yu’ ni chalån-mu,  OAsaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us, i satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un fa’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                             1 Cor 7, 29-31</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Mañe’lu-hu, estigui’ kumeke’ilek-ku, esta kakadada’ i tiempu, ya desdi på’gu para mo’na atyu siha i mangasåo na lalåhi debidi u fanlå’la’ kalang ti manassagua siha; atyu siha i mangåkati, kalang ti mampiniti; atyu siha i mañåchalik, kalang ti manmaguf; atyu siha i manmamåhan, kalang ti iyun-ñiha i finahan-ñiha; atyu siha i maninikukupa ni kosas tånu’, kalang ti mampus maninikukukupa siha. Ti u anåkku’ tiempon-ña esti na tånu’.</p>
<p>I finu’ i Saina.</p>
<p>IBANGHELIU                                                                                               Mk 1, 14-20</p>
<p>ÅLELUIA     Mk 1, 15</p>
<p>R.  Åleluia.   MÅTTU ESTA I TIEMPU, YA ESTA HIHUT I RAINUN YU’US!</p>
<p>TULAIKA I LINA’LA’-MIYU YAN FANMANHONGGI GI MAOLIK NA NUTISIA!</p>
<p>Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Dispues di ma’aresta si Juan, humånåo si Jesus para Galileha Ha pruklålama i Maolik na Nutisian Yu’us. Ilek-ña, “Måttu esta i tiempu, ya esta hihut i Rainun Yu’us! Tulaika i lina’la’-miyu yan fanmanhonggi gi Maolik na Nutisia!”</p>
<p>Mientras mamomokkat gi Tasin Galileha, Ha li’i’ si Simon yan i che’lu-ña as Andres mayoyotti i chinchulun-ñiha gi tasi; era peskadot siha.  Ilek-ña si Jesus nu siha, “Tattiyi Yu’; ya bai Hu fa’peskadot tåotåo hamyu.”  Insigidas ma’abandona i chinchulun-ñiha ya mañåonåo tumattiyi Gui’.  Sigi mo’na dididi’, Ha li’i’ si Santiago, i lahin Zebedee, yan i che’lu-ña as Juan. Siha lokkui’ iståba gi botin-ñiha ma’arerekla i chinchulun-ñiha. Maninagang siha guennåo mismu na lugåt.  Madingu si tatan-ñiha as Zebedee, ni iståba gi boti yan i hotnaleru-ña siha, ya sumåonåo i dos gi inetnun Jesus.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> January 17, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu-4/<p>
        <p>FINENE’NA NA TINAITAI                                                                  I Sam 3, 3b-10, 19</p>
<p>Un tinaitai ginin i primet na Lepblun Samuel</p>
<p>Mamaigu’ si Samuel gi templun iSainaanai gaigi i Åtkan Yu’us.  ISainaHa ågang si Samuel ya manoppi, “Estigui’ yu'”.  Malågu gui’ guatu as Eli, ya ilek-ña “Estigui’ yu’. Un ågang yu’.” Ilek-ña si Eli, “Ti hu ågang håo. Hånåo tåtti ya un maigu’.”  Pues humånåo gui’ tåtti ya maigu’.  Ta’lu iSainaHa ågang si Samuel ya kumahulu’ ya humånåo guatu gi as Eli. Ilek-ña, “Estigui’ yu’. Un ågang yu’.”  Låo manoppi si Eli, “Ti hu ågang håo, lahi-hu.  Hånåo tåtti ya un maigu’.”</p>
<p>Atyu na tiempu ti ha payuyuni si Samuel iSaina, sa’ iSainati Ha na’tutungu’ gui’ ni håfa trabiha.  ISainaHa ågang ta’lu si Samuel, i mina’tres biåhi.  Kumahulu’ gui’ ya humånåo guatu gi as Eli, ilek-ña “Estigui’ yu’. Un ågang yu’.”  Atyu na si Eli ha kumprendi na iSainaumå’agang i hobinsitu.  Pues ilek-ña as Samuel, “Hånåo ya un maigu’, ya yanggin ma’ågang håo, fanoppi, ‘Kuentus,Asaina, sa’ ume’ekkunguk i sitbintem-mu.’ ”  Anai humånåo si Samuel guatu gi sagå-ña ya maigu’ gui’, måttu iSaina, ya Ha na’matungu’ maisa Gui’, ya umågang parehu yan åntis, “Samuel, Samuel!” Manoppi si Samuel, “Kuentus, sa’ ume’ekkunguk i sitbintem-mu.”</p>
<p>Dumångkulu si Samuel ya iSainagaigi giya guiya, ya ti Ha sedi ni håfafa gi palabrås-ña para u tai bali.</p>
<p>I finu’ i Saina.</p>
<p>INEPPIN I SÅTMU                                                                  Ps 40, 2. 4. 7-8. 8-9. 10</p>
<p>R.  ESTIGUI’ YU’, ASAINA; MÅTTU YU’ PARA BAI HU CHO’GUI I</p>
<p>MINALAGO’-MU.</p>
<p>Hagas ha’ mannangga yu’, mannangga yu’ nu iSaina</p>
<p>ya tumekkun Gui’ påpa’ para guåhu ya Ha ekkunguk i inagång-hu.</p>
<p>Ya Ha po’luyi un nuebu na kånta gi pachot-tu,</p>
<p>un himnu para i Yi’os-ta.</p>
<p>INEPPI…..</p>
<p>Ti Un diseseha inifresi yan sakrifisiu;</p>
<p>låo talanga ni manmababa para manmanosgi Un nå’i yu’.</p>
<p>Inifresin gå’ga’ pat inifresi para isåo ti Un ispipiha;</p>
<p>pues ilek-ku, “Atan sa’ måttu yu’.”</p>
<p>INEPPI…..</p>
<p>I tinago’-mu nu guåhu manmatugi’ gi royun påppit.</p>
<p>Para bai hu cho’gui i pinto’-mu ennåo minagof-fu;</p>
<p>Yu’os-su, i tinago’-mu gaigi gi halum kurason-hu.!”</p>
<p>INEPPI …..</p>
<p>Hu anunsia i bidå-mu gi dangkulu na inetnun tåotåo</p>
<p>Ti hu suheta i labios-su; Hågu, OAsaina, tistigu-hu.</p>
<p>INEPPI…..</p>
<p>SIGUNDU NA TINAITAI                                                                    1 Cor 6, 13c-15a. 17-20</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Ti para u ma’usa i tataotåo para che’chu’ disunestu, låo para u ma’usa para u masetbi i Saina; ya i Saina siempri Ha asisti i tataotåo.  Esta si Yu’us Ha na’lå’la’ i Saina ginin i finatai, ya siempri Ha na’fanlå’la’ hit lokkui’ ginin i fuetsån-ña.</p>
<p>En tingu’ ha’ na i tataotåo-miyu påtti gi tataotåo i Kristo.  Låo atyu i muna’dañña’ gui’ yan i Saina humuyung unu ha’ gui’ yan Guiya gi espirituhåt.  Suhåyi i inapplacha’. Ottru isåo siha ti inifefekta i tataotåo; låo i taotåo ni ha kumeti i isåo imuralidåt umi’isåo kontra i tataotåo-ña mismu. Kåo ti en tingu’ na i tataotåo-miyu templun i Espiritu Såntu, ni sumåsaga giya hamyu ya si Yu’us numå’i hamyu? Ti iyun-miyu hamyu mismu sino ki iyun Yu’us hamyu; guaguan nai mamfinahan hamyu.  Intonsis usa i tataotåo-miyu para i glorian Yu’us.</p>
<p>I finu’ i Saina.</p>
<p>IBANGHELIU                                                                                     Jn 1, 35-42</p>
<p>ÅLELUIA.</p>
<p>R.  Åleluia     ESTA IN SEDDA’ I MISIHAS:</p>
<p>SI JESUKRISTO, NI CHUMULILI’I HIT MINAGÅHIT YAN GRÅSIA.                                                                                                                                                   R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gi sigenti ha’åni iståba ta’lu si Juan giya Bitaniha yan dos na mandisipulu-ña. Mientras ha a’atan anai maloloffan si Jesus ilek-ña, “Atan ha’! Atyugui’ i Kinilun Yu’us!”  I dos disipulu mahunguk håfa ilek-ña, ya matattiyi si Jesus. Anai Ha bira Gui’ si Jesus ya Ha ripåra na matattitiyi Gui’, Ha faisin siha, “Håfa en aliligåo?”  Ilik-ñiha nu Guiya, “‘Rabbi’ (ni kumeke’ilekña Ma’estru), månu nai sumåsaga Håo?” Manoppi Gui’, “Maila’ ya en li’i’.”  Pues manhånåo siha para u mali’i’ månu nai sumåsaga Gui’, ya mañåga siha yan Guiya guennåo na ha’åni. (Iståba kåsi alas kuåttru gi talu’åni.)  Si Andres i che’lun Simon Pedro, unu gi dos ni humunguk si Juan, tumattiyi si Jesus. I fine’na bidå-ña tåya’ mås ki para u aligåo i che’lu-ña as Simon ya para u sangåni gui’, “Esta in sedda’ i Misihas!” (Esti na palåbra kumeke’ilekña i Ma’olius.) Ha konni’ gui’ guatu as Jesus, ni umatan gui’ ya ilek-ña, “Hågu si Simon, lahin Juan; i na’ån-mu desdi på’gu para mo’na si ‘Cephas’ (ni kumeke’ilekña Pedro).”</p>
<p>I Ibangheliun i Saina.</p>

        </section>
        <hr>
        
        <section>
        <h1>MATAKPÅNGIN I SAINA-TA</h1>
        <p><strong>Date:</strong> January 9, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/matakpangin-i-saina-ta-3/<p>
        <p>FINE’NA NA TINAITAI                                                                         Is 42, 1-4 . 6-7</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSaina:</p>
<p>I sitbintek-ku ni hu susteteni,</p>
<p>i inatyek-ku ni giya guiya nai mumamaguf yu’,</p>
<p>Gi hilo’-ña nai hu po’lu i espiritu-hu;</p>
<p>guiya chumuchuli’ i tininas para i nasion siha,</p>
<p>Ti umå’agang huyung, ti ume’essalåo,</p>
<p>ti ha na’mahuhunguk i bos-ña gi katsåda.</p>
<p>I malåssas na pi’ao ti para u yamak,</p>
<p>ya i mañiñila’ na metcha ti para u punu’,</p>
<p>Asta ki ha istapblesi i tininas gi tanu’;</p>
<p>i kantun tåsi siha u manangga i finana’guen-ña.</p>
<p>Guåhu, iSaina, esta Hu ågang håo para i tininas ni manggånna,</p>
<p>esta Hu go’ti i kannai-mu;</p>
<p>Hu fotma håo, ya Hu po’lu håo</p>
<p>kumu kuntråtan i taotåo,</p>
<p>un kåndit para i nasion siha,</p>
<p>Para un baba i matan i mambåtchit,</p>
<p>para un na’fanhuyung i presuneru siha ginin i kalabosu,</p>
<p>ya ginin i papa’ såtgi, atyu siha ni manggaigi gi hinemhum.</p>
<p>I finu’ i Saina.</p>
<p>INEPPIN I SÅTMU                                                               Ps 29, 1-2. 3-4. 9-10</p>
<p>R.  I SAINA U BENDISI I TAOTÅO-ÑA SIHA NI PÅS.</p>
<p>Nå’i iSaina, hamyu ni manlinangitan,</p>
<p>nå’i iSainani gloria yan minetgut;</p>
<p>Nå’i iSainani gloria ni dirichon-ña i na’an Yu’us.</p>
<p>Adora iSainagi santus na magagu-ña!</p>
<p>INEPPI…..</p>
<p>I bos iSainagaigi gi hilu’ i tasi siha;</p>
<p>iSainagaigi gi hilu’ i taichi’ na tåsi siha.</p>
<p>Minina’siña i bos iSaina;</p>
<p>må’gas i bos iSaina.</p>
<p>INEPPI…..</p>
<p>Huhulu i glorian Yu’us,</p>
<p>todu i manggaigi gi palåsyu ilik-ñiha, “Gloria!”</p>
<p>Matå’chung iSainagi hilu’ i dilubiu!</p>
<p>Manggubetna iSainakumu rai para todu i tiempu!</p>
<p>INEPPI…..</p>
<p>SIGUNDU NA TINAITAI                                                                 Acts 10, 34-38</p>
<p>Un tinaitai ginin i Bidan i Manapostulis</p>
<p>Ha tutuhun kumuentusi siha si Pedro i MamPagånu ni esti siha na palåbra:  “På’gu ha’ hu tututuhun kumumprendi na magåhit na tåya si Yu’us Ha fabureresi ni unu. Inlugåt di ennåo, si Yu’us Ha aksesepta maseha håyi na nasion tåotåo ni ma’å’ñåo nu Guiya yan måolik bidåda-ña. Estigui’ i minsåhi ni Ha nå’i i famagu’un Israhet, i Maolik na Nutisian pås ni mapruklåma ginin as Jesukristo ni Sainan todu. Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya.”</p>
<p>I finu’ i Saina.</p>
<p>B</p>
<p>IBANGHELIU                                                                                               Mk 1, 7-11</p>
<p>ÅLELUIA</p>
<p>Åleluia:   HA LI’I’ SI JUAN NA MAMAMAILA’ SI JESUS YA ILEK-ÑA</p>
<p>ESTIGUI’ I KINILUN YU’US NI FUMUFUNAS I ISAO SIHA GI TANU’.</p>
<p>Åleluia</p>
<p>+ Un tinaitai ginin i såntu Ibangheliu sigun gi tinigi’ San Marcos</p>
<p>Estigui’ sinangån-ña gi setmon-ña, “Para u fåttu unu dispues di guåhu ni metgotña ki guahu. Ti hu miresi dumiluk på’pa’ para bai hu pula’ i geddin i sandaliås-ña.  Esta hu takpångi hamyu’ ni hanum; låo Guiya para en fantinakpångi ni Espiritu Såntu.”</p>
<p>Durånti ennåo na tiempu, måttu si Jesus ginin Nasaret giya Galileha ya tinakpångi Gui’ giya Hotdån as Juan. Insigidas dispues di humuyung Gui’ ginin i hanum Ha li’i’ i langit mababa ya tumunuk i Espiritu giya Guiya taiguihi i un paluma. Pues un bos oppan ginin i langit, “Hågu i Hu guaiya na Lahi-hu. Maguf Yu’ nu Hågu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>EPIFANIA</h1>
        <p><strong>Date:</strong> January 2, 2021<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania-4/<p>
        <p>FINE’NA NA TINAITAI                                                                               Is 60, 1-6</p>
<p>Un tinaitai ginin i Lepblun i Prufeta as Isaias</p>
<p>Kahulu’ gi mina’lak-mu, O Hirusalen!  Måttu esta i ininå-mu,</p>
<p>i glorian iSainamani’ina giya hågu.</p>
<p>Atan sa’ i hinemhum ha tåmpi i tanu’</p>
<p>ya potput na mapagåhis tumåmpi i taotåo siha;</p>
<p>Låo giya hågu na mani’ina iSaina,</p>
<p>ya gi hilo’-mu na a’annuk i gloriå-ña.</p>
<p>I nasion siha u fanmamokkat gi ininå-mu</p>
<p>ya i manrai siha gi lamlam na mina’lak-mu.</p>
<p>Håtsa hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu giya hågu:</p>
<p>I lalåhin-miyu manmåttu ginin i chagu’,</p>
<p>ya i hagan-miyu gi kannai i imfitmeran-ñiha.</p>
<p>Pues en fanmaguf gi lini’i’-miyu</p>
<p>ya i kurason-miyu u fambongbung yan u fansen maguf,</p>
<p>Sa’ i guinahan i tasi u mabasiha gi me’nan-miyu,</p>
<p>ya i rikesan i nasion siha u machuli’ guatu giya hamyu.</p>
<p>I mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian yan Ephah;</p>
<p>Todu ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN I SÅTMU                                                   Ps 72, 1-2. 7-8. 10-11.12-13</p>
<p>R.  (11)  ASAINA, UN MA’ADORA NI TODU I NASION SIHA GI TANU’.</p>
<p>O Yu’us, fa’nå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosa ki u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U måmta’ i rikesa gi tiempon-ña,</p>
<p>meggai na rikesa, asta ki ti u fanina i pilan.</p>
<p>U fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’ Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI                                                                 Eph 3, 2-3a. 5-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na esta en hinguk na si Yu’us gi grasiå-ña Ha nå’i yu’ ni esti na cho’chu’ para bai hu cho’gui para i minaolik-miyu.  Ha baba si Yu’us i sikretu na planu-ña ya Ha na’tungu’ yu’.</p>
<p>Gi manmaloffan siha na tiempu ti manmasangåni i taotåo siha put esti na sikretu, låo på’gu si Yu’us Ha na’matungu’ esti gi manapostulis yan gi mamprufeta ginin i Espiritu.  I sikretu, era, na ginin i ibangheliu na manggái patti i MamPagånu yan i ManHudihos; gi bendision Yu’us; manmembru siha gi etmismu tataotåo yan mañåsåonåo siha gi prumesa ni Ha fa’tinas si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt 2, 1-12</p>
<p>ÅLELUIA    Mt 2, 2</p>
<p>R.  Åleluia.  IN LI’I’ NA DOKKU’ I PUTI’ON-ÑA GI SANHAYA,</p>
<p>ENNÅO NA MANMÅTTU HAM PARA IN ADORA GUI’.</p>
<p>R.  Åleluia.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Mafañågu si Jesus giya Bilen, un songsung giya Hudeha, guihi na tiempu anai iståba rai si Hirodes.  Ti åpmam na tiempu dispues manmåttu giya Hirusalen lalåhi siha ginin i sanhaya ni umistutudia i kinalamtin i puti’un ya manmamaisin: “Månu nai gaigi i nuebu na finañågu na rai i ManHudihos?   In li’i’ na dokku’ i puti’on-ña gi sanhaya ennåo na manmåttu ham para in adora Gui’.” Nina’atburutåo si Rai Hirodes yan todu siha i taotåo Hirusalen anai mahunguk esti. Ha na’fandañña’ todu i manmå’gas mamåli’ yan i ma’estrun i Lai ya ha faisin siha, “Månu nai para u mafañågu i Misihas?”</p>
<p>Manmanoppi, “Iya Bilen na songsung, giya Hudeha. Estigui’ tinige’-ña i prufeta:</p>
<p>‘Hågu Bilen, ni gaigi gi tanu’ Huda,</p>
<p>Ti hågu mås takpapa’ gi entri i siudå siha giya Huda;</p>
<p>sa’ ginin hagu nai u fåttu un må’gas</p>
<p>ni para u dinirihi i taotåo-hu ManIsrailitas.’ “</p>
<p>Pues ha ågang si Hirodes i bisita siha ni mangginin sanhaya ya manhunta sikretu ya ginin esti na ha tungu’ i fetcha anai umannuk i puti’un. Dispues ha na’fanhånåo siha para Bilen ya ha ingkåtga siha nu esti: “Fanhånåo ya en gef ispiha i patgun, ya yanggin en sedda’ na’tungu’ yu’, ya guåhu lokkui’ bai hu hånåo ya bai hu adora Gui’.”  Pues manmå’pus, ya mientras manhåhanåo siha mali’i’ i puti’un, i mismu na puti’un ni mali’i’ gi sanhaya ya mamfine’nanaigui siha ya anai måttu gi hilu’ atyu na lugåt anai iståba i patgun, pumåra. Nina’fan sen maguf siha anai mali’i’ i puti’un!  Manhålum siha gi gima’ ya anai mali’i’ i patgun yan si Maria i nanå-ña, mandimu siha påpa’ ya ma’adora Gui’.  Pues mababa i balutan-ñiha ya manå’i i patgun rigålun: oru, insensiu yan påopåo, ni mafa’nana’an mira.  Mansinangåni siha as Yu’us gi guinifin-ñiha na cha’-ñiha fanata’lu tåtti as Hirodes; pues matulaika i chalan-ñiha tåtti para i tanu’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>SULEMNIN SÅNTA MARIA, I NANAN YU’US</h1>
        <p><strong>Date:</strong> December 31, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sulemnin-santa-maria-i-nanan-yuus-2/<p>
        <p>FINE’NA NA TINAITAI                                                                               Nu 6, 22-27</p>
<p>Un tinaitai ginin i Lepblun Numiru</p>
<p>Ilek-ña iSainaas Moises:  “Kuentusi si Aaron yan i lalahi-ña ya un sangåni siha: Taiguini bendisin-miyu ni ManIsrailitas.  Sangåni siha:</p>
<p>ISainaen fambinendisi yan en fampinilan!</p>
<p>ISainau fanina i matå-ña giya hamyu ya u gai ma’asi’ nu hamyu!</p>
<p>ISainau yo’asi’ fanatan-ña nu hamyu ya en fannina’i pås!</p>
<p>Pues para taiguini ma’agångña i na’ån-hu gi hilu’ i ManIsrailitas ya bai Hu bendisi siha.”</p>
<p>I finu’ i Saina.</p>
<p>INEPPIN I SÅTMU                                                                           Ps 67, 2-3. 5. 6. 8</p>
<p>R.  SI YU’US U BENDISI HIT GI MINA’ASE’-ÑA.</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI                                                                             Gal 4, 4-7</p>
<p>Un tinaitai ginin i Kattan San Pablo para i taotåo Galasia</p>
<p>Hafañe’lus:</p>
<p>Anai måttu i ma’apunta na tiempu, Ha na’hånåo si Yu’us i Lahi-ña mismu. Måttu Gui’ kumu lahin un palåo’an yan lumå’la’ Gui’ gi papa’ i Lai i ManHudihos, put i para u na’fanlibri atyu siha i maniståba gi papa’ i Lai, kosa ki siña hit manhuyung famagu’un Yu’us.</p>
<p>Put i para u na’li’i’ na famagu’on-ña hamyu, Ha na’hånåo si Yu’us i Espiritun i Lahi-ña hålum gi kurason-ta, atyu na Espiritu i umå’agang, “Åbba, Tåta.” Put ennåo na esta ti isklåbu, låo patgon-ña håo. Ya put i patgon-ña håo, siempri Ha nå’i si Yu’us i famagu’on-ña todu ni guinaha-ña.</p>
<p>I finu’ i Saina.</p>
<p>IBANGHELIU                                                                                               Lk 2, 16-21</p>
<p>ÅLELUIA.  Heb 1, 1-2</p>
<p>R.  Åleluia.  GI MANMALOFFAN SIHA NA TIEMPU HA KUENTUSI</p>
<p>SI YU’US I MAÑAINA-TA GININ I MAMPRUFETA;</p>
<p>PÅ’GU KUMUENTUS GUI’ GININ I LAHI-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’; anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.</p>
<p>Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña. I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha.</p>
<p>Anai måttu i mina’otchu na ha’åni anai para u macho’gui i setkomsisiu gi patgun, manå’i na’ån-ña as Jesus, i na’an ni nina’i Gui ni anghit åntis di u mama’potgi’ñaihun gi tiyan nanå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>SAGRÅDA FAMILIA</h1>
        <p><strong>Date:</strong> December 27, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sagrada-familia-4/<p>
        <p>FINE’NA NA TINAITAI                                                                   Sir 3, 2-6. 12-14</p>
<p>Un tinaitai ginin i Lepblun Sirach</p>
<p>Si Yu’us Ha na’ma’onra i tata entri i famagu’on-ña;</p>
<p>Ha aprueba i åoturidåt i nana gi entri i lalahi-ña siha.</p>
<p>Guiya ni umonra si tatå-ña ha apåsi i isåo-ña siha;</p>
<p>mamomo’lu guinahan riku guiya ni umo’onra si nanå-ña.</p>
<p>Guiya ni umonra si tatå-ña u nina’maguf ni famagu’un</p>
<p>ya yanggin manåyuyut siempri ma’ekkunguk.</p>
<p>Guiya ni umonra si tatå-ña u anåkku’ ha’ani-ña;</p>
<p>guiya ni muna’mamaguf si nanå-ña ha o’osgi si Yu’us.</p>
<p>Lahi-hu, fa’måolik si tatå-mu gi inamko’-ña;</p>
<p>mientras ha’ gagaigi mungnga mana’piniti.</p>
<p>Maseha esta ti manunungu’, na’gai kunsiderasion håo nu guiya;</p>
<p>mungnga madispresia gui’ gi brinabu-mu.</p>
<p>Sa’ i minesngun kontra i tata ti siña mamaleffanñaihun,</p>
<p>sa’ sumetbi kumu un inifresi para isao—ya u fanhåli’ åpmam.</p>
<p>I finu’ i Saina.</p>
<p>INEPPIN I SÅTMU                                                                           Ps 128, 1-2. 3. 4-5</p>
<p>R.  MANMAGUF ATYU SIHA I MANMA’ÅÑÅO NI SAINA,</p>
<p>YAN MANMAMOMOKKAT GI CHALÅN-ÑA SIHA.</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ubas</p>
<p>gi uriyan i lamasa-mu.</p>
<p>INEPPI….</p>
<p>.</p>
<p>Atan ha’, sa’ taiguini u fanmabendisi</p>
<p>i lalåhi ni manma’å’ñåo niSaina.</p>
<p>Puedi iSainaun binendisi ginin Sion,</p>
<p>todu i ha’ånin i lina’lå’-mu</p>
<p>kosa ki un såonåo gi minaguf Hirusalen.</p>
<p>INEPPI…..</p>
<p>SIGUNDU NA TINAITAI                                                                             Col 3, 12-21</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus:</p>
<p>Hamyu i taotåo Yu’us; mangginefli’i’ hamyu ya esta Ha atyik hamyu para iyon-ña. Pues put ennåo na debidi en fanminagågu ni mina’åsi’, i kariñu, hinimitdi, suåbi yan pinasensia. Fanasungun unu yan ottru yan fana’asi’i yanggin guaha umugung kontra ottru. Debidi en fana’asi’i unu yan ottru taimanu ha’ na esta maninasi’i hamyu ni Saina. Na’yiyi ni ginefli’i’ esti siha, sa’ i ginefli’i’ muna’fandadañña’ todu gi prifektu na dinañña’. I pås ni måfattu ginin i Kristo en fangginiha gi disision ni en fa’titinas; sa’ put esti na pås na maninagang hamyu as Yu’us para en fandañña’ kumu un tataotåo. Yan fanmannå’i agradesimentu. Debidi u gaigi gi kurason-miyu i minsåhin i Kristo yan todu i rikeså-ña. Fanáfa’na’gui unu yan ottru yan todu i tinemtum. Fangånta såtmu, himnu, yan mansagrådu na kånta; kantåyi si Yu’us kantan agradesimentu gi kurason-miyu.  Put ennåo na maseha håfa i en che’gui pat en sangan, debidi en che’gui gi na’an i Saina as Jesus, mientras manmannåna’i hamyu gråsia ginin i Kristo para si Yu’us Tåta.</p>
<p>Famalåo’an, pe’lu hamyu gi papa’ i ginibetnan i asaguan-miyu, sa’ ennagui’ upbligasion-miyu gi Saina. Lalåhi, guaiya i asaguan-miyu yan cha’-miyu fantataklalu’ kontra siha. Famagu’un, upbligasion-miyu gi Saina para en esgi i mañainan-miyu todu i tiempu, sa’ esti muna’mamaguf si Yu’us. Mañaina, cha’-miyu istototba i famagu’un-miyu, sa’ siempri malingu ånimun-ñiha.</p>
<p>I finu’ i Saina.</p>
<p>B</p>
<p>IBANGHELIU                                                                                                           Lk 2, 22-40</p>
<p>ÅLELUIA       Col 3, 15. 16</p>
<p>R. Åleluia.  PUEDI I PÅS I KRISTO U FANGGUBETNA GI KURASON-MIYU</p>
<p>YAN I KABÅLIS NA MINSAHI-ÑA U LÅ’LA’ GI SANHALUM-MIYU.</p>
<p>R. Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Måttu i tiempu anai si Jose yan si Maria debidi u makumpli i tinagu’ Moises na sirimonias ni para u mana’fanggåsgas siha. Put ennåo na makonni’ i patgun guatu giya Hirusalen para u maprisenta Gui’ gi Saina. Estigui’ matugi’ gi Lai i Saina: “Todu i primirisa na låhi debidi u makunsågra para i Saina.” Manhånåo lokkui’ put i para u ma’ufresi sakrifisiu sigun gi lai i Saina: “Un påt paluman åpu osino un petchun paluman nossa’.”</p>
<p>Iståba na sumåsaga giya Hirusalen un tåotåo ni na’ån-ña si Simeon. Måolik esti na tåotåo ya gai ma’a’ñåo as Yu’us, ya ha nanangga i mana’librin Israhet. Inina ni Espiritu Såntu ya sinangåni gui’ na ti u tañña’ i finatai asta ki ha li’i’ i nina’hånåo i Saina na Misihas. Inina gui’ ta’lu ni Espiritu Såntu ya humånåo para i Templu. Anai måttu i patgun as Jesus gi Templu kinekenni’ ni mañaina-ña para u makumpli i tinagu’ i Lai, hineggui i patgun as Simeon, ya ha nå’i gråsia si Yu’us:</p>
<p>“O Asaina, på’gu sa’ esta Un kumpli i prumeså-mu,</p>
<p>siña Un konni’ måhgugung i tentago’-mu.</p>
<p>I matå-hu mismu lumi’i’ i nana’libri ginin Hagu,</p>
<p>ni Un pripåra gi me’nan todu i taotåo:</p>
<p>Un kåndit para u inina i chalån-mu para i MamPagånu</p>
<p>yan para u faninenra i taotåo-mu ManIsrailitas.”</p>
<p>Nina’manman i tatan i patgun yan si nanå-ña ni sinangan Simeon put i patgun. Mambinendisi as Simeon ya ilek-ña as Maria i nana, “Inatyik esti na påtgun as Yu’us para i pineddung yan kinahulu’ meggai giya Israhet; u fama’un siñåt Gui’ ginin as Yu’us ni meggai na tåotåo u kinentra, ya Guiya u nina’fanannuk todu i sikretu na hinassu. Ya i piniti-mu kalang un kalåktus na såpbli, u yinamak i kurason-mu.”  Iståba guennåo un prufeta ni na’ån-ña si Anna, hagan Phanuel, ni ginin i rasan Asher. Åmku’ esti na palåo’an. Dispues di sietti åñus na umasaguån-ña bumi’uda asta otchentaikuåttru åñus idåt-ña. Nungka nai ha dingu i templu; ha adodora si Yu’us ha’åni yan puengi, umayuyunat yan manånayuyut. Måttu guatu guennåo mismu na mumentu, ha nå’i gråsia si Yu’us ya kumuentus put i patgun para todu atyu siha i numanangga i mana’librin Hirusalen.</p>
<p>Anai munhåyan i dos makumpli todu siha i tinagu’ i Saina, mana’lu tåtti para Nasaret giya Galileha anai gaigi i gima’-ñiha. Dumångkulu yan mumetgut i patgun; tumomtum Gui’, ya binendisi Gui’ as Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISA DURÅNTI I HA’ÅNI</h1>
        <p><strong>Date:</strong> December 24, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misa-duranti-i-haani-2/<p>
        <p>FINE’NA NA TINAITAI                                                                               Is 52, 7-10</p>
<p>Un tinaitai ginin i Lepblun i Prufeta as Isaias</p>
<p>I na buninitu gi hilu’ i eksu’ siha i adding atyu</p>
<p>siha i chumuchuli’ manmåolik na nutisia siha,</p>
<p>Mananununsia pås, mañuñuli’ måolik na nutisia,</p>
<p>mananununsia satbasion, ya ha sangångani iya Sion,</p>
<p>“Rai i Yi’os-mu!”</p>
<p>Ekkunguk!  I guatdian-miyu siha manessalåo,</p>
<p>todu mane’essalåo gi minaguf-ñiha,</p>
<p>Sa’ mali’i’ direktamenti, gi me’nan i matan-ñiha,</p>
<p>i Saina ni humahåtsa ta’lu iya Sion.</p>
<p>Fangånta kumu un bos hamyu,</p>
<p>ni manmayulang Hirusalen.</p>
<p>Sa’ i Saina Ha kunsuesuela i taotåo-ña,</p>
<p>Ha na’lilibri iya Hirusalen.</p>
<p>I Saina Ha na’kesnuda i santus na kannai-ña</p>
<p>gi me’nan todu i nasion siha;</p>
<p>Todu i puntan i tanu’ siha u mali’i’</p>
<p>i satbasion i Yi’os-ta.</p>
<p>I finu’ i Saina.</p>
<p>INEPPIN I SÅTMU                                                               Ps 98, 1. 2-3. 3-4. 5-6</p>
<p>R.    TODU I PUNTAN TÅNU’ SIHA ESTA MALI’I’ I SASATBA NA NINA’SIÑAN YU’US.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kodu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha Ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>Fangånta tinina para iSainanu i håtpa,</p>
<p>nu i håtpa yan mambunitu na són.</p>
<p>I trumpeta yan i sunidun i kilu’,</p>
<p>fanessalåo kun minaguf gi me’nan i Rai, iSaina.</p>
<p>INEPPI…..</p>
<p>SIGUNDU NA TINAITAI                                                                             Heb 1, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Gi manmaloffan na tiempu meggai na biåhi na Ha kuentusi si Yu’us i mañaina-ta gi difirentis manera ginin i mamprufeta, låo guini gi uttimu siha na ha’åni Ha kuentusi hit ginin i Lahi-ña. Put Guiya na Ha na’huyung si Yu’us i tanu’, Guiya inatyik as Yu’us para u iyon-ña todu i kosas gi uttimu.  Guiya i ispehus anai a’annuk i mina’lak i glorian Yu’us yan Guiya ni mås ni menus i imåhin Yu’us, ni sumusteteni i tanu’ ni fuetsån-ña. Dispues di Ha gånna i ma’asi’in i isao i taotåo siha, matå’chung Gui’ gi langit gi agapa’ na båndan Yu’us, i Mås Takkilu’ na Fuetsa.</p>
<p>Mana’takkilo’ña i Lahi-ña ki i manånghit, taimanu ha’ i na’an ni nina’i Gui’ as Yu’us na takkilo’ña ki i na’an i manånghit siha.</p>
<p>Tåya’ si Yu’us nai Ha sangåni i mananghet-ña,</p>
<p>“Hågu i lahi-hu;</p>
<p>på’gu na ha’åni nai Guåhu tatå-mu.”</p>
<p>Ni tåya’ nai si Yu’us Ha sangåni ni unu gi manånghit,</p>
<p>“Guåhu para tatå-ña,</p>
<p>ya guiya para lahi-hu.”</p>
<p>Låo anai para u na’hånåo si Yu’us i primirisa na Lahi-ña para i tanu’, ilek-ña,</p>
<p>“Todu i manånghit Yu’us debidi Un ma’adora.”</p>
<p>I finu’ i Saina.</p>
<p>IBANGHELIU                                                                                               Jn 1, 1-18</p>
<p>ÅLELUIA</p>
<p>R.  Åleluia.  UN SINANTUSAN NA HA’ÅNI MÅTTU GIYA HITA.</p>
<p>FANMAMAILA’ NASION SIHA YA EN ADORA I SAINA.</p>
<p>PÅ’GU NA HA’ÅNI UN DÅNGKULU NA ININA MÅTTU GI TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi tutuhun iståba i Finihu’;</p>
<p>i Finihu’ iståba yan si Yu’us,</p>
<p>i Finihu’ si Yu’us.</p>
<p>Iståba Gui’ gi as Yu’us gi tutuhun.</p>
<p>Ginin Guiya na manmafa’tinas todu i kosas siha,</p>
<p>ya sin Guiya tåya’ mana’huyung.</p>
<p>Maseha håfa ni mafa’tinas giya Guiya, mañodda’ lina’la’,</p>
<p>lina’la’ para kåndit i taotåo siha.</p>
<p>Mani’ina i kandit gi halum homhum,</p>
<p>ya ti hinilat ni esti na klåsin hinemhum.</p>
<p>Iståba un tåotåo ni nina’hånåo as Yu’us ya i na’ån-ña si Juan,måttu kumu tistigu</p>
<p>para u tistiguyi i inina, kosa ki ginin guiya todu i taotåo siha u fanmanhonggi låo</p>
<p>hokkuk ha’ ni para u tistiguyi i inina, sa’ ti guiya mismu i inina.</p>
<p>I magåhit na inina ni numåna’i kåndit todu i taotåo siha para u fåttu gi tanu’.</p>
<p>Iståba Gui’ gi tanu’,</p>
<p>ya ginin Guiya na mafa’tinas i tanu’,</p>
<p>låo i tanu’ ti ha tungu’ håyi Gui’.</p>
<p>Måttu Gui’ gi taotåo-ña låo ti marisibi Gui’.</p>
<p>Atyu siha i umaksepta Gui’;  Ha nå’i siha pudet para u famfamagu’un Yu’us.Estigui’</p>
<p>atyu siha i manmanhonggi gi na’ån-ña ni ti manmafañågu ginin i haga’,pat sino ginin</p>
<p>i minalagu’ i sensin, pat ginin i minalagu’ tåotåo, sino ki ginin i minalagu’ Yu’us.</p>
<p>I Finihu’ mama’tåotåo</p>
<p>ya sumåga gi entalo’-ta,</p>
<p>ya ta li’i’ i gloriå-ña:</p>
<p>i glorian i uniku na Lahin i Tata,</p>
<p>misin gråsia yan minagåhit.</p>
<p>Tumistigu si Juan put Guiya anai ha pruklåma, “Put Guiya esti atyu i hu sångan,</p>
<p>‘Atyu i para u fåttu dispues di guåhu takkilo’ña ki guahu, sa’ mo’na Gui’ ki guahu.’ “</p>
<p>Ginin i minisen-ña todu hit manggái patti, guinaiya tinattitiyi gi hilu’ ottru guinaiya.</p>
<p>Maseha ginin as Moises mågi i lai na rigålu, ginin as Jesukristo i mesngun na guinaiya.</p>
<p>Tåya’ lumi’i’ si Yu’us.  Si Yu’us Lahi-ña, ni sumåsaga gi fi’un i Tata, muna’matungu’ Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>MISAN CHATANMAK</h1>
        <p><strong>Date:</strong> December 24, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misan-chatanmak-2/<p>
        <p>FINE’NA NA TINAITAI                                                                               Is 62, 11-12</p>
<p>Un tinaitai ginin i Lepblun i Prufeta as Isaias</p>
<p>Atan ha’ sa’ iSainaHa pruklåma</p>
<p>asta i puntan i tanu’;</p>
<p>Sangåni i hagan Sion,</p>
<p>mamamaila’ i Satbadot-mu!</p>
<p>Ha chuchuli’ i premiu,</p>
<p>I premiu ni gaigi gi me’nå-ña.</p>
<p>U fanma’ågang mansinantusan na tåotåo,</p>
<p>i mana’fanlibri niSaina,</p>
<p>ya hågu un mafa’na’an “Sessu Mambisita,”</p>
<p>un siudå ni ti madidingu.</p>
<p>I finu’ i Saina.</p>
<p>INEPPIN I SÅTMU                                                                           Ps 97, 1. 6. 11-12</p>
<p>R.  UN KÅNDIT U INA HIT PÅ’GU NA HA’ÅNI:  MAFAÑÅGU I SAINA PARA HITA.</p>
<p>ISainarai Gui’; sotta ya u maguf i tanu’;</p>
<p>sotta ya u fanmaguf i isla siha.</p>
<p>I langit Ha pruklåma i hustisian Yu’us;</p>
<p>ya todu i taotåo siha mali’i’ i gloriå-ña.</p>
<p>INEPPI…..</p>
<p>Mañila’ i kandit para i manunas;</p>
<p>yan minaguf para i gasgas na kurason.</p>
<p>Fanmaguf giSaina, hamyu ni manunas,</p>
<p>yan tuna i santus na na’ån-ña.</p>
<p>INEPPI…..</p>
<p>SIGUNDU NA TINAITAI                                                                             Ti 3. 4-7</p>
<p>Un tinaitai ginin i Kattan San Pablo para si Tito</p>
<p>Mangginifli’e’-hu:</p>
<p>Dispues di manmafa’nu’i hit ni mina’åsi’ yan ginefli’i’ Yu’us i Satbadot-ta, Guiya muna’fanlibri hit.  Åhi’ ti put i guaha måolik che’cho’-ta, låo ginin i mina’ase’-ña ha’ na Ha na’fanlibri hit, ginin i Espiritu Såntu, ni numå’i hit nuebu na finañågu yan nuebu na lina’la’ anai Ha fa’gåsi hit.  Si Yu’us Ha chudå’i hit misin ni Espiritu Såntu ginin as Jesukristo i Satbadot-ta,  kosa ki ginin i grasiå-ña siña hit mana’fanunas yan Yu’us ya ta fanhålum gi taihinekkuk na lina’la’ ni ta nanangga.</p>
<p>I finu’ i Saina.</p>
<p>IBANGHELIU                                                                                   Lk 2, 15-20</p>
<p>ÅLELUIA    Lk 2, 14</p>
<p>R.  Åleluia.   UMATUNA SI YU’US GIYA HULULU’ GI LANGIT,</p>
<p>PÅS PARA TODU SIHA I TAOTÅO TÅNU’ ANAI</p>
<p>HA SOSODDA’ SI YU’US I MINAGOF-ÑA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Anai mandiningu siha ni manånghit ya manhånåo guatu gi langit, ilik-ñiha i pastoris</p>
<p>entri siha, “Nihi ta fanmalak Bilen ya ta li’i’ håfa masusedi ni Ha sangåni hit i Saina.”</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’assun gi sagan nengkannu’ gå’ga’.  Anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris.  Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña.  I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasangånin-ñiha.</p>
<p>I Ibangheliun i Saina</p>

        </section>
        <hr>
        
        <section>
        <h1>PÅSGUAN NOCHE BUENA 				    	     MISAN GÅYU</h1>
        <p><strong>Date:</strong> December 24, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasguan-noche-buena-misan-gayu-2/<p>
        <p>FINE’NA NA TINAITAI                                                                               Is 9, 1-6</p>
<p>Un tinaitai ginin i Lepblun i Prufeta as Isaias</p>
<p>I taotåo siha ni ginin manmamomokkat gi hinemhum</p>
<p>esta mali’i’ un dångkulu na inina;</p>
<p>Gi hilu’ atyu siha ni mañåsaga gi tanu’ hinemhum</p>
<p>esta manina påpa’ un kåndit.</p>
<p>Un chuli’i guatu giya siha abundånsia na minaguf</p>
<p>yan dångkulu na alegria,</p>
<p>Sa’ manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin mana’apatti</p>
<p>ni sinakkin-ñiha.</p>
<p>Sa’ i yugu ni humohonñu’ siha,</p>
<p>i tekpung gi apågan-ñiha,</p>
<p>Yan i bastun i ma’gas-ñiha</p>
<p>esta munhåyan un yamak, taiguihi gi ha’ånin Midian.</p>
<p>Sa’ todu sapåtus ni mamokkat gi gera,</p>
<p>todu chinina ni masupuk gi haga’,</p>
<p>umasonggi kumu håyu para u fañila’.</p>
<p>Sa’ mafañågu un påtgun para hita, un påtgun låhi manmanå’i hit;</p>
<p>gi apagå-ña nai gaigi i rainon-ña.</p>
<p>Mafana’an Gui’ Na’manman na Kunsehu, Yu’us Minatatnga,</p>
<p>Tatan Taihinekkuk, Prinsipin Pås.</p>
<p>I rainoñ-ña sumen dångkulu</p>
<p>ya u trangkilu para todu i tiempu,</p>
<p>Ginin i tronun David, yan gi hilu’ i rainon-ña,</p>
<p>ni ha na’fifitmi yan ha susteteni</p>
<p>Nu i sintensia yan tininas</p>
<p>parehu ha’ på’gu yan para todu i tiempu.</p>
<p>I ånimun iSainanMineggai siempri u cho’gui esti!</p>
<p>I finu’ i Saina.</p>
<p>INEPPIN I SÅTMU                                                               Ps 96,  1-2. 2-3. 11-12.13</p>
<p>R.  (Lk 2:11)  PÅ’GU NA HA’ÅNI MAFAÑÅGU I SATBADOT-TA,</p>
<p>I KRISTO I SAINA.</p>
<p>Kantåyi iSainanuebu na kånta;</p>
<p>kantåyi iSaina, todu hamyu gi tanu’.</p>
<p>Kantåyi iSaina; bendisi i na’ån-ña;</p>
<p>INEPPI…..</p>
<p>Anunsia i satbasion-ña kada diha.</p>
<p>Sångan i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>U maguf i langit yan i tanu’ lokkui’;</p>
<p>i tasi yan todu i mañåsaga guennåo u fanessalåo;</p>
<p>i tanu’ ni yånu u maguf yan todu i manggaigi guennåo.</p>
<p>Puedi todu i trongkun håyu siha gi halum tånu’ u fanmaguf.</p>
<p>INEPPI…..</p>
<p>Gi me’nan iSainasa’ mamamaila’ Gui’,</p>
<p>mamamaila’ Gui’ para u gubetna i tanu’,</p>
<p>Para u gubetna i tanu’ kun hustisia</p>
<p>yan u fiet ni taotåo siha.</p>
<p>INEPPI…..</p>
<p>SIGUNDU NA TINAITAI                                                                             Ti 2, 11-14</p>
<p>Un tinaitai ginin i Kattan San Pablo para si Tito</p>
<p>Mangginefli’e’-hu:</p>
<p>Esta si Yu’us Ha na’matungu’ i grasiå-ña para i satbasion todu i taotåo siha. Esti na gråsia ha fa’nåna’gui hit para ta po’lunñaihun gi un bånda todu i ti yini’usan na lina’la’ yan minaguf tånu’, ya para ta suhetan maisa i lina’lå’-ta, para ta na’fanunas hit, yan para u yini’usan lina’lå’-ta guini na tånu’, mientras ta nanangga i matuna na Ha’åni ni ta angongokku na para u fåttu, yanggin umannuk i glorian i takkilu’ na Yu’os-ta yan Satbadot as Jesukristo. Ha nå’in maisa Gui’ put hita put i para u riskåta hit ginin todu i tailayi put i para u na’fanggåsgas hit na tåotågui ni iyon-ña ha’ na maisa ya manånsias para ta cho’gui i maolik.</p>
<p>I finu’ i Saina.</p>
<p>IBANGHELIU                                                                                   Lk 2. 1-14</p>
<p>ÅLELUIA    Lk 2. 10-11</p>
<p>R.  Åleluia.  UN DÅNGKULU YAN NA’MAGUF NA NUTISIA, NI PARA</p>
<p>U NINA’MAGUF TODU I TAOTÅO SIHA.</p>
<p>PÅ’GU MISMU NA PUENGI MAFAÑÅGU I SAINA AS</p>
<p>JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Atyu na tiempu manotdin i Emperadot as Agusto na todu i siudadånun i rainon-ña u fanmarihistra para i sensus. Anai macho’gui esti i fine’na na sensus, si Quirinius guiya iståba gubetnun Syria. Put ennåo na kadakuåt humånåo para i sengsong-ña para u marihistra. Humånåo si Jose desdi i sengsung Nasaret, giya Galileha, asta Hudeha, asta i sengsung ni mafa’nana’an Bilen, anai mafañågu i Rai as David. Må’pus si Jose guatu guennåo sa’ rasan David gui’. Må’pus para u marihistra i dos, si Jose yan si Maria.  Si Maria era esta maprumeti na para asaguå-ña. Esta si Maria mapotgi’ guennåo na tiempu, ya anai iståba i dos giya Bilen, måttu i tiempu anai para u fañågu. Mañågu gui’ ni primirisa na låhi, ya mabalutan ni magågu, ya mana’åssun gi sagan nengkannu’ gå’ga’. Tåya’ guennåo guma’ nai siña mañåga siha.</p>
<p>Maniståba gi uriyan ennåo na lugåt unus kuåntu pastoris, ni mapupulan i ga’-ñiha kinilu, ya yanggin puengi manmaigu’ e’ennåo ha’ gi sanhiyung. Mamfinattoigui siha ni un ånghit i Saina, ya i mina’lak i Saina mambinalutan siha. Nina’fansen luhan siha, låo mansinangåni ni anghit, “Cha’-miyu fanma’å’a’ñåo! Sa’ hu chulili’i hamyu un Måolik na Nutisia, ni para u nina’fanmaguf todu i taotåo siha. På’gu mismu na ha’åni gi sengsung David mafañågu i Nana’librin-miyu–i Kristo i Saina. Estigui’ para prueban-miyu: Siempri en sedda’ un neni ni mabalulutan ya umå’assun gi sågan nengkannu’ gå’ga’.” Ya gotpi manunuk låhyan na manånghit i langit mañisiha yan i anghit ma tutuna si Yu’us ni kantan-ñiha:</p>
<p>“U matuna si Yu’us gi yahululu’ gi langit,</p>
<p>yan pås gi tanu’ gi atyu siha anai gaigi si Yu’us i minagof-ña!”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> December 12, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu-4/<p>
        <p>FINE’NA NA TINAITAI                                                                   Is 61, 1-2a. 10-11</p>
<p>Un tinaitai ginin i Lepblun i Prufeta as Isaias</p>
<p>I espiritun i Saina as Yu’us gaigi giya guåhu,</p>
<p>sa’ esta iSainaHa olius yu’;</p>
<p>I Saina Ha na’fåttu yu’ para bai chuli’i na’maguf na nutisia para i manakpapa’,</p>
<p>yan para bai na’fan homlu’ i manggai pininiti</p>
<p>Para bai pruklåma libettåt para i manmapreresu</p>
<p>yan para u fanmasotta i presuneru siha,</p>
<p>Para bai anunsia un åñu na gråsia ginin iSaina</p>
<p>yan un ha’ånin satbasion ginin i Yi’os-ta.</p>
<p>Sumen maguf yu’ giSaina,</p>
<p>gaigi gi Yi’os-su i minaguf i anti-hu;</p>
<p>sa’ Ha na’minagågu yu’ ni magagun satbasion,</p>
<p>yan Ha balutan yu’ ni chininan hustisia,</p>
<p>kalang i nobiu ni makåtsa ni kuronå-ña,</p>
<p>kalang i nobia ni ma’adotna ni alahås-ña siha.</p>
<p>Taimanu ha’ na i tanu’ ha na’fandodokku’ i tinanum siha,</p>
<p>yan i hatdin ha na’fanlala’chuk hulu’,</p>
<p>Pues taiguennao ha’ lokkui’ i Saina as Yu’us Ha na’lala’chuk</p>
<p>hulu’ i hustisia yan tinina</p>
<p>gi me’nan todu i nasion siha.</p>
<p>I finu’ i Saina.</p>
<p>INEPPIN I SÅTMU                                                     (Ps) Lk 1, 46-48. 49-50. 53-54</p>
<p>R.  (Is 61: 10b)  MUMAGUF I ANTI-HU GI YI’OS-SU.</p>
<p>I kurason-hu ha tutuna i tinakkilu’ i Saina,</p>
<p>I anti-hu mañodda’ minaguf gi as Yu’us i satbadot-tu.</p>
<p>Ha hassu yu’, i humitdi na tentago’-ña,</p>
<p>ya desdi på’gu todu i taotåo u ma’ågang yu’ dichosa.</p>
<p>INEPPI…..</p>
<p>Si Yu’us, i todu Ha na’siña mandångkulu siha fina’tinås-ña para guåhu,</p>
<p>ya såntus i Na’ån’-ña;</p>
<p>Ha ma’asisi’i todu siha i muma’añåñagui Gui’,</p>
<p>desdi un kinahulu’ tåotåo asta ottru.</p>
<p>INEPPI….</p>
<p>.</p>
<p>Ha na’fanhåhaspuk i manñålang ni manmåolik siha na kosas,</p>
<p>ya i manriku Ha rititira sin håfa.</p>
<p>Ha kumpli i prumeså-ña ni mañaina-ta,</p>
<p>måttu Gui’ para u ayuda i tentago’-ña as Israhet.</p>
<p>INEPPI…..</p>
<p>SIGUNDU NA TINAITAI                                                                 1 Th 5, 16-24</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Na’fanmaguf hamyu todu i tiempu, fanmanåyuyut sessu, fanmannå’i agradesimentu gi todu manera.  Estigui’ malago’-ña si Yu’us ginin hamyu gi lina’la’-miyu mandadañña’ yan i Kristo as Jesus.  Cha’-miyu suheheta i Espiritu Såntu; Cha’-miyu dispreresia i rigålun prufesiha.  Fanhassu åntis di un cho’gui una kosa: ya un go’ti håfa måolik ya un suhåyi todu i tailayi.</p>
<p>Puedi si Yu’us ni Ha nåna’i hit pås u na’fañåntus hamyu gi todu manera ya u na’såfu i lina’la’-miyu–i espiritu, i anti, yan i tataotåo–u libri ginin todu i tailayi gi finattun i Saina-ta as Jesukristo.  Si Yu’us ni umågang hamyu Guiya para u cho’gui esti, sa’ fiet Gui’.</p>
<p>I finu’ i Saina.</p>
<p>IBANGHELIU                                                                                   Jn 1, 6-8. 19-28</p>
<p>ÅLELUIA     Is 61. 1</p>
<p>R.  Åleluia.   I ESPIRITUN I SAINA GAIGI GI HILO’-HU;</p>
<p>HA NA’HÅNÅO YU’ PARA BAI CHULI’I I MAMOPBLI</p>
<p>NI MAOLIK NA NUTISIA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Iståba un tåotåo ni nina’hånåo as Yu’us ya i na’ån-ña si Juan, måttu kumu testigu para u testiguyi i inina, kosa ki ginin guiya todu i taotåo siha u fanmanhonggi låo hokkuk ha’ ni para u testiguyi i inina, sa’ ti guiya mismu i inina.</p>
<p>I testimoñun Juan anai mana’hånåo i mamåli’ Hudihos yan ‘Levites’ ginin Hirusalen para u mafaisin gui’ “Håyi håo?” Klåru ineppen-ña, “Ti guåhu i Misihas.”</p>
<p>Mafaisin gui’ ta’lu, “Pues håyi håo?  Si Elias?” Manoppi gui’, “Åhi’, ti si Elias yu’.” “Kåo hågu i prufeta?”  Manoppi gui’, “Åhi’.”  Put lusuttimu, ilik-ñiha nu guiya: “Sangåni ham håyi håo kosa ki bai in sangåni atyu i tumågu’ ham put hågu.  Håfa para un sångan put hågu?” Manoppi gui’ ya ha sångan håfa sinangån-ña i prufeta as Isaias:  “Guåhu i un bos gi disiettu, ume’essalåo:  Na’tunas i chalan i Saina!”  Atyu siha i mana’fanhånåo ni MamFarisehu makuntinuha mafaisin gui’ mås: “Yanggin ti hågu i Misihas, ni ti si Elias, osino i prufeta, sa’ håfa na manakpåpangi håo?” Manoppi si Juan ya ilek-ña: “Manakpåpangi yu’ ni hanum.  Låo guaha gi entalu’-miyu ni ti en tingu’– atyu i para u fåttu dispues di guåhu–ni ti hu miresi pumulå’i ni geddin sandaliås-ña.” Måsusedi esti giya Bitaniha, gi ottru båndan Hotdån, anai manakpåpangi si Juan.</p>
<p>I Ibangheliun i Saina.</p>

        </section>
        <hr>
        
        <section>
        <h1>IMACULADA CONCEPCION</h1>
        <p><strong>Date:</strong> December 8, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/imaculada-concepcion-2/<p>
        <p>FINE’NA NA TINAITAI                                                                   Gn 3, 9-15. 20</p>
<p>Un tinaitai ginin i Lepblun Genesis</p>
<p>Dispues di ha kånnu’ si Adan i tinekcha’ i trongku, inagang gui’ as Yu’us iSainaya finaisin gui’, “Månggi håo?”  Manoppi si Adan, “Hu hunguk Håo gi hatdin, låo ma’å’ñåo yu’ sa’ sin magågagu yu’, atyu na umatuk yu’.”  Pues finaisin ta’lu ni Saina, “Håyi sumangåni håo na sin magågagu håo?  Intonsis esta håo chumotchu ginin atyu na trongku ni Hu ingkåtga håo na cha’-mu kåkannu’!”  Manoppi i lahi, “I palåo’an ni Un po’lu guini – guiya numå’i yu’ ni frutan i trongku, atyu na hu kånnu’.”  Dispues si Yu’us iSainaHa faisin i palåo’an, “Håfa muna’un cho’gui ennåo?”  Manoppi i palåo’an, “I aniti trumaiduti yu’, atyu muna’hu kånnu’ i fruta.”</p>
<p>Ilek-ña dispues si Yu’us iSainaguatu gi aniti:  ‘Sa’ put i esta un cho’gui esti, hågu un mana’suha gi todu i ga’ga’ siha yan gi todu manmachålik na fina’tinas; Un kunanaf gi tiyån-mu, ya i edda’ un kåkannu’ gi todu i ha’ånin i lina’lå’-mu.  Bai Hu na’achatli’i’ hamyu yan i palåo’an, ya u fanachatli’i’ lokkui’ i famagu’on-mu yan i famagu’on-ña; Guiya i aniti u sakudi i ilu-mu ya hågu un sakudi i dedigon-ña.”</p>
<p>I lahi ha fa’na’an i asaguå’-ña si Eba, sa’ guiya humuyung nanan todu i manlå’la’la’.</p>
<p>I finu’ i Saina.</p>
<p>INEPPIN I SÅTMU                                                                           Ps 98, 1. 2-3. 3-4</p>
<p>R.  (1)  KANTÅYI I SAINA UN NUEBU NA KÅNTA,</p>
<p>SA’ ESTA HA CHO’GUI MANNA’MANMAN NA FINA’TINAS.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na koddu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiya-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI                                                                             Eph 1, 3-6. 11-12</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo! Gi mandaña’-ta yan i Kristo esta Ha bendisi hit ya Ha nå’i hit todu klåsin ispirituhåt na bendision gi langit.  Desdi åntis di u mafa’tinas i tanu’, esta si Yu’us Ha atyik hit para iyoñ-ña ginin i madaña’-ta yan i Kristo kosa ki siña hit mañåntus yan manái difektu gi me’nå-ña. Put i guinaiyañ-ña na Ha disidi si Yu’us na para u na’famagu’on-ña hit ginin i Kristo–estigui’ i minagof-ña yan i minalago’-ña. Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!</p>
<p>Manmacho’cho’gui todu i kosas siha sigun gi planun Yu’us yan gi disision-ña; ya si Yu’us Ha atyik hit para taotåo-ña gi dinañña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>I finu’ i Saina.</p>
<p>IBANGHELIU                                                                                   Lk 1, 26-38</p>
<p>ÅLELUIA     Lk 1, 28</p>
<p>R.  Åleluia.   ÅBE, MARIA, BULA GRÅSIA, I SAINA GAIGI GIYA HÅGU;</p>
<p>MATUNA HÅO ENTRI I FAMALÅO’AN SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’sais mesis, i anghit as Gabriel nina’hånåo as Yu’us guatu gi un songsung giya Galileha ni mafa’nana’an Nasaret, para un bithen ni para u ásagua yan un låhi ni na’ån-ña si Jose, ginin i gima’ David.  Maria na’ån-ña esti na bithen.   Måttu i anghit giya guiya ya ilek-ña, “Na’maguf håo, O sen matuna na finañågu. Matuna håo entri todu i famalåo’an.” Gof inistotba si Maria ni sinangan i anghit, ya nina’manman håfa esti siha na palåbra kumeke’ilekña. Sinangåni ni anghit:  “Cha’-mu ma’å’a’ñåo, Maria, sa’ sen måolik si Yu’us nu hågu.  Siempri mapotgi’ håo ya un fañågu un påtgun låhi, ya un fa’na’an Gui’ Jesus.  U takkilu’ Gui’ ya u ma’ågang Lahin i Mås Takkilu’.  I Saina as Yu’us u nina’i Gui’ ni tronun David, i tatå-ña.  Ya u rai Gui’ para i famagu’un Jacob para todu i tiempu ya i rainon-ña u tai finakpu’.” Ilek-ña si Maria nu i anghit, “Taimanu para u masusedi esti sa’ tåya’ tåotåo pumapatcha yu’?” Manoppi i anghit, “I Espiritu Såntu u tunuk påpa’ gi hilo’-mu, ya i fuetsan i Todu Ha Na’siña un tinampi; put esti na rason i santus na påtgun u ma’ågang Lahin Yu’us. Hahassu i parintes-mu as Isabel. Masångan na ti siña gui’ gumai patgun; låo esta sais mesis mapotgi’, achukka’ sen amku’ gui’. Sa’ para si Yu’us tåya’ ti Ha na’siña.” Ilek-ña si Maria, “Guåhu i tentågu’ i Saina. U macho’gui giya guåhu taimanu ha’ i sinangån-mu.”  Pues diningu gui’ ni anghit.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> December 5, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu-4/<p>
        <p>FINE’NA NA TINAITAI                                                                   Is 40, 1-5. 9-11</p>
<p>Un tinaitai ginin i Lepblun i Prufeta as Isaias</p>
<p>Kunsuela i taotåo-hu, kunsuela siha,</p>
<p>ilek-ña i Yi’os-mu.</p>
<p>Kuentusi suåbi iya Hirusalen, yan sangåni gui’</p>
<p>na esta nahung pinadesin-ñiha,</p>
<p>esta manma’asi’i i isao-ñiha;</p>
<p>Magåhit, esta marisibi ginin i kannai iSaina</p>
<p>dos buettas put i isao-ñiha siha.</p>
<p>Un bos umå’agang:</p>
<p>Pripåra gi disiettu i chalan iSaina!</p>
<p>na’tunas un chålan gi disiettu para i Yi’os-ta!</p>
<p>Todu i kannat u fanmatåtni,</p>
<p>todu i sabåna yan i eksu’ u mana’fanákpapa’;</p>
<p>I bastus na tånu’ u mana’finu,</p>
<p>i barångka na lugåt, u fama’ un ånchu na kañåda.</p>
<p>Dispues nai u mana’annuk i glorian iSaina,</p>
<p>ya todu i taotåo siha u fanchágigu mali’i’;</p>
<p>sa’ esta kumuentus i pachut i Saina.</p>
<p>Hånåo hulu’ gi un takkilu’ na sabåna,</p>
<p>Sion, hågu ni chumuchuli’ i na’maguf na nutisia;</p>
<p>Essalåo kuåntu i siña, Hirusalen,</p>
<p>hågu ni chumuchuli’ i maolik na nutisia!</p>
<p>Cha’-mu ma’å’a’ñåo umessalåo</p>
<p>yan sangåni i siudå siha giya Hudah:</p>
<p>I Yi’us-miyu!</p>
<p>Estigui’ na mamamaila’ yan fuetsa,</p>
<p>i Saina as Yu’us.</p>
<p>ni manggubebetna ginin i minetgut i kannai-ña;</p>
<p>Ha chuchuli’ i premiu,</p>
<p>yan i apås-ña mofo’na gi me’nå-ña.</p>
<p>Ha na’fañotchu i ga’-ña kinilu kalang i pastot;</p>
<p>Ha rikokohi i tatnerun kinilu,</p>
<p>Ha hohogui gi kannai-ña,</p>
<p>yan Ha gigiha i nanan kinilu siha.</p>
<p>I finu’ i Saina.</p>
<p>INEPPIN I SÅTMU                                                               Ps 85, 9-10. 11-12. 13-14</p>
<p>R.  ASAINA, NA’LI’I’ HAM NI YINE’ASE’-MU,</p>
<p>YAN NÅ’I HAM NI SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña,</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI…..</p>
<p>U asudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI…..</p>
<p>ISainau chuda’ påpa’ i bendision-ña;</p>
<p>ya u bula kusetchåñ-ña i tano’-ta.</p>
<p>U fofo’na i rikesa gi me’nån iSaina,</p>
<p>yan i satbasion gi uriyan i pinekkåt-ña.</p>
<p>INEPPI…..</p>
<p>SIGUNDU NA TINAITAI                                                                             2 Pt 3, 8-14</p>
<p>Un tinaitai ginin i sigundu na Kattan San Pedro</p>
<p>Låo cha’-miyu, hafañe’lus, fanmaleleffa ni esti! Tåya’ difirensia gi me’nan i Saina i un diha yan mit åñus; parehu ha’ esti i dos para Guiya. Guaha na tåotåo siha ilik-ñiñiha na ñating si Yu’us Ha kumpli i prumiså-ña.  Inlugåt di esti, mampinasinsiåsiayi hamyu, sa’ ti malagu’ na u guaha madistrosa, låo malagu’ Gui’ na u ma bira siha ginin i isao-ñiha. Låo i Ha’anin i Saina siempri måttu kalang i sakki. Guennåo na Ha’åni nai siempri u falingu i langit ni un diduk na buruka, yan todu i nina’huyung långit siempri mangkimason yan manmadistrosa, ya i tanu’ yan todu i manmacho’gui guennåo siha siempri u fanannuk.</p>
<p>Put i todu esti siha u fanmadistrosa gi taiguini na manera, håfa na klåsin tåotåo para humuyung-miyu?  I lina’la’-miyu debidi u såntus yan dibotu as Yu’us, mientras en nanangga i Ha’ånin Yu’us ya che’gui todu i nina’siñan-miyu para u fåttu chaddik i Ha’åni anai i langit u fangkimåson yan u fanmadistrosa, ya i nina’huyung långit u fanlágu’ ni minaipi. Låo hita ta nanangga atyu i Ha prumeti si Yu’us: nuebu na långit yan nuebu na tånu’, anai para u fañåga i manunas.  Intonsis, håfañe’lus, mientras en nanangga atyu na Ha’åni, che’gui kuåntu i siña para en fanggåsgas yan fanai isåo gi me’nan Yu’us para en fampås yan Guiya.</p>
<p>I finu’ i Saina.</p>
<p>IBANGHELIU                                                                                               Mk 1, 1-8</p>
<p>ÅLELUIA     Lk 3, 4. 6</p>
<p>R.  Åleluia.  NA’LISTU I CHALAN I SAINA, NA’TUNÅSI  GUI’ UN</p>
<p>CHÅLAN NI PARA U PUKKÅTI;</p>
<p>TODU I TAOTÅO SIHA U MALI’I’ I SATBASION NI</p>
<p>GININ AS YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Estigui’ i Maolik na Nutisia put si Jesukrito, i Lahin Yu’us.</p>
<p>Matugi’ gi Lepblun i Prufeta as Isaias:</p>
<p>“Hu na’hånåo i tentågo’-hu mofo’na ki Hagu</p>
<p>para u pripåra i chalån-mu:</p>
<p>un tentågu’ ume’essalåo gi disiettu,</p>
<p>“Na’listu i chalan i Saina,</p>
<p>fa’tinåsi Gui’ un tunas na chålan.”</p>
<p>Pues taiguini na umannuk si Juan Bautista gi disiettu sumesetmun put i tinakpångin sinetsut ni ha na’fåfattu i inasi’in i isao siha.  Todu i taotåo siha gi uriyan Hudeha yan i taotåo Hirusalen låhyan manhånåo huyung para as Juan.  Mantinakpåpangi siha gi Sadduk Hotdån mientras</p>
<p>makomfisatñañaihun i isao-ñiha.  Minagågagu si Juan ni pilun kameyu, yan sininturoron kueru.  Apatcha’ yan miet halum tånu’ nana’-ña.  Estigui’ sinangån-ña gi setmon-ña, “Para u fåttu unu dispues di guåhu ni metgotña ki guahu.  Ti hu miresi dumiluk på’pa” para bai hu pula’ i geddin i sandaliås-ña.  Esta hu takpångi hamyu ni hanum; låo Guiya para en fantinakpångi ni Espiritu Såntu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN ATBIENTU</h1>
        <p><strong>Date:</strong> November 28, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-atbientu/<p>
        <p>FINE’NA NA TINAITAI                                                                   Is 63, 16b-17. 19b; 64: 2-7</p>
<p>Un tinaitai ginin i Lepblun i Prufeta as Isaias</p>
<p>Hågu,Asaina, i tatan-måmi,</p>
<p>mafa’na’an Håo nana’librin-måmi para todu i tiempu.</p>
<p>Håfa na Un sedi ham manabak, OAsaina, ginin i chalån-mu,</p>
<p>ya Un na’fanmahettuk i kurason-måmi ya ti manma’åñåo ham esta nu Hågu?</p>
<p>Bira Håo mågi put i tentago’-mu siha,</p>
<p>put i irensiåm-mu siha na tåotåo.</p>
<p>I ya Un titik i langit ya Un fåttu påpa’,</p>
<p>mientras lilinåo i sabåna gi me’nå-mu,</p>
<p>Anai Un na’fåttu manna’ma’ñåo na cho’chu’ ni ti siña in angokku numangga,</p>
<p>atyu na klåsi i tåya’ nai mahunguk gi antigu na tiempu.</p>
<p>Tåya’ talanga esta humunguk, ni tåya’ åttaduk esta lumi’i’ ottru Yu’us fuera di Hågu</p>
<p>ni chumocho’gui esti siha na fina’tinas para atyu siha</p>
<p>na tåotåo i numanangga Gui’.</p>
<p>Puedi ha’ Un sodda’ ham in cheche’gui i manunas,</p>
<p>ya in hahassu Håo gi bidan-måmami siha!</p>
<p>Atan ha’ sa’ lalålu’ Håo, ya hami mani’isåo;</p>
<p>todu ham manhuyung manaplacha’ na tåotåo,</p>
<p>todu i manmåolik na che’chu’-måmi kalang påo hebbu na talåpus;</p>
<p>Manmalåyu ham kalang hågun siha,</p>
<p>ya i isao-måmi ha kåtga ham kalang i manglu’.</p>
<p>Tåya’ ni unu umågang i na’ån-mu,</p>
<p>ni unu malagu’ tumoktuk Håo;</p>
<p>Sa’ Un na’attuk i matå-mu ginin hami</p>
<p>ya Un abandona ham put i isao-måmi.</p>
<p>Låo Hågu, OAsaina,i tatan-måmi;</p>
<p>hami i fachi’ ya Hågu i fafa’tinas;</p>
<p>todu ham fina’tinas i kannai-mu siha.</p>
<p>I finu’ i Saina.</p>
<p>INEPPIN I SÅTMU                                                               Ps 80, 2-3. 15-16. 18-19</p>
<p>R.  (4)  ASAINA, BIRA HAM GUATU GIYA HÅGU,</p>
<p>NA’LI’I’ HAM NI MATÅ-MU YA IN FANMASÅTBA.</p>
<p>O Pastot Israhet, ékkunguk,</p>
<p>ginin i tronu-mu gi hilu’ i kerubin na’annuk Håo.</p>
<p>Yalibåo i fuetsåm-mu,</p>
<p>fåttu ya Un såtba ham.</p>
<p>INEPPI…..</p>
<p>Bira Håo ta’lu,Asainani ihetsitu siha;</p>
<p>talakpapa’ ginin i langit ya Un li’i’;</p>
<p>Atendi esti na tinanum,</p>
<p>yan prutehi håfa tinanom-ña i agapa’-mu.</p>
<p>i lahin i taotåo ni Hågu mismu muna’metgut.</p>
<p>INEPPI…..</p>
<p>Puedi i ayudu-mu u gaigi gi taotåo gi agapa’-mu,</p>
<p>sumisiha yan i lahin i taotåo ni Hågu mismu muna’metgut.</p>
<p>Pues ennåo na ni nungka ta’lu nai in fañuha giya Hagu;</p>
<p>nå’i ham nuebu na lina’la’, ya bai in agang i na’ån-mu.</p>
<p>INEPPI…..</p>
<p>SIGUNDU NA TINAITAI                                                                             1 Cor 1, 3-9</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañelus:</p>
<p>Puedi si Yu’us Tatå-ta yan i Saina as Jesukristo en fannina’i ni gråsia yan pås.</p>
<p>Hu nåna’i gråsia todu i tiempu i Yi’os-su para hamyu sa’ put i gråsia ni mannina’i</p>
<p>hamyu ginin i Kristo Jesus.  Ginin i man unun-miyu yan i Kristo nina’fanriku hamyu</p>
<p>gi todu i kosas, kun todu gi kuentus yan gi tiningu’.  Esta manhåli’ giya hamyu i mensåhi</p>
<p>put i Kristo ya ti mahñåo manmanå’i hamyu un bendision, mientras en nanangga para en</p>
<p>li’i’ i Saina-ta as Jesukristo.  Guiya siempri en faninayuda para en famfitmi asta i uttimu,</p>
<p>kosa ki en fansinedda’ sin måncha gi Ha’ånin i Saina-ta as Jesukristo.  Guiya si Yu’us para</p>
<p>u ma’angokku, si Yu’us ni umågang hamyu para en fandañña’ yan i Lahi-ña, as</p>
<p>Jesukristo i Saina-ta.</p>
<p>I finu’ i Saina.</p>
<p>IBANGHELIU                                                                                               Mk 13, 33-37</p>
<p>ÅLELUIA     Ps 85, 8</p>
<p>R.   Åleluia.   FA’NU’I HAM, ASAINA, NI GUINAIYAM-MU;</p>
<p>YAN NÅ’I HAM NI SATBASION-MU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ilek-ña si Jesus nu i mandisipulu-ña:</p>
<p>“Todu i tiempu gof atan!  Cha’-miyu fanmamaigu’!  Ti en tingu’ ngai’an i ma’apunta na tiempu nai para u fåttu.  Parehu ha’ yan un tåotåo ni bumiåbiahi gi ottru tånu’.   Ha dingu i gimå’-ña ya ha na’faningkatgåo i tentago’-ña, kada unu konsu che’cho’-ña; ya ha otdin i taotåo gi trångka para u gef pulan.  Atan i uriyan-miyu!  Ti en tingu’ ngai’an nai para u fåttu i ma’gas i gima’, kåo gi lemlim tåotåo, kåo tatalu’ puengi, kåo chatanmak, pat gi dinekku’ i atdao.  Cha’-miyu sesedi na u fåttu gotpi ya en fangginacha’ manmamaigu’.  Håfa Hu sangåni hamyu, Hu såsangan para todu: “Na’fanlistu hamyu!”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIV osino I UTTIMU NA DAMENGGU GI SAKKAN KRISTO RAI</h1>
        <p><strong>Date:</strong> November 21, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiv-osino-i-uttimu-na-damenggu-gi-sakkan-kristo-rai-3/<p>
        <p>FINE’NA NA TINAITAI                                                                   Ez 34, 11-12. 15-17</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña i Saina i Yi’us:  Guåhu mismu bai Hu pulan yan bai asisti i ga’-hu kinilu.  Taimanu ha’ i pastot ni ha asisisti i ga’-ña kinilu yanggin finakcha’i gui’ gi halum i chinalapun kinilu, taiguennåo ha’ para asistek-ku ni ga’-hu kinilu.  Bai Hu akudi siha ginin todu i lugåt anai manggaigi siha na manmachalalapun anai nupblådu i ha’åni yan homhum.  Guåhu mismu bai Hu påstu i ga’-hu kinilu; Guåhu mismu bai Hu na’fandiskånsa siha, ilek-ña i Saina i Yi’us.  Bai Hu ispiha i manmalingu, bai Hu konni’ tåtti i manabak, bai Hu be’i i manchitnudan, bai Hu na’fanhomlu’ i manmalångu, låo i manyommuk yan i manmetgut bai Hu yamak, sa’ Guåhu i pastot ni chumocho’gui i dinanchi.  Intonsis, ilek-ña i Saina i Yi’us, låo hamyu ni ga’-hu kinilu, Guåhu bai Hu husga hamyu ya bai na’fansahngi i manmåolik ginin i manailayi, i kinilu siha ginin i chiba.</p>
<p>I finu’ i Saina.</p>
<p>INEPPIN I SÅTMU                                                                           Ps 23, 1-2. 2-3. 5-6</p>
<p>R.  (1)  I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi.</p>
<p>INEPPI…..</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>INEPPI …..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI …..</p>
<p>I minaolik ha’ yan i mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                 1 Cor 15, 20-26. 28</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Låo estigui’ i minagåhit na esta i Kristo mana’lå’la’ ginin i finatai, ya Guiya esti gumarantitiha na atyu siha i manmamaigu’ gi finatai u mana’fanlå’la’ lokkui’. Taimanu ha’ na måttu i finatai ginin un låhi, pues taiguennåo ha’ lokkui’ na u fåttu i lina’la’ ginin i finatai un låhi. Taimanu ha’ na todu i taotåo manmåtai put i mandañña’-ñiha yan si Adan, pues taiguennåo ha’ lokkui’ na todu u mana’fanlå’la’ ginin i finatai put i mandañña’-ñiha gi Kristo. Låo kada unu u mana’lå’la’ sigun gi tarihå-ña: i Kristo, fine’na; dispues, gi ha’ånin i finattoñ-ña, todu atyu siha i taotåo-ña. Dispues di ennåo u fåttu i uttimu; siempri i Kristo Ha gånna todu i esperituhåt na manmå’gas, åoturidåt, yan fuetsa, ya u intrega i Rainu guatu gi as Yu’us Tåta. Debidi u fanggubetna i Kristo asta ki Ha gånna si Yu’us todu i inimigu ya Ha po’lu siha gi papa’ i addeng-ña. I uttimu na inimigu ni para u magånna era i finatai. Låo yanggin esta manmapo’lu todu siha gi papa’ i ginibetnan i Kristo, pues Guiya mismu, era i Lahi-ña, u po’lu Gui’ gi papa’ Yu’us, ni Guiya pumo’lu todu siha gi papå’-ña; ya ennåo nai siempri u fanggubetna si Yu’us kabålis gi hilu’ todu.</p>
<p>I finu’ i Saina.</p>
<p>IBANGHELIU                                                                                               Mt 25, 31-46</p>
<p>ÅLELUIA     Mk 11,  9,10</p>
<p>R.  Åleluia.      U MATUNA GUI’ NI MAMAMAILA’ GI NA’AN I SAINA!</p>
<p>U MATUNA I RAINUN I TATÅ-TA AS DAVID NI PARA U FÅTTU!</p>
<p>R.  Åleluia.</p>
<p>Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña: “Yanggin måttu i Lahin i Taotåo kumu Rai, mañisiha yan todu i manånghit, siempri u fatå’chung gi tronun rai, ya i taotåo siha ginin todu i nasion u mana’fandañña’ gi me’nå-ña pues siempri Ha dibidi siha entri dos gurupu, taimanu ha’ i pastot yanggin ha na’sahngi i kinilu ginin i chiba: ya siempri Ha po’lu i kinilu gi agapa’-ña ya i chiba gi akagguen-ña. Dispues siempri i Rai Ha sangåni i taotåo siha gi agapa’-ña, ‘Fanmamaila’, sa’ mambinendisi hamyu as Tatå-hu!  Maila’ ya en risibi i rainu ni mapripåra para hamyu desdi ki anai mafa’tinas i tanu’. Anai ñålang Yu’ en na’chotchu’ Yu’, må’hu Yu’ ya en na’gimin Yu’; istrangheru Yu’, ya en risibi Yu’ gi gima’-miyu, kisnuda Yu’ ya en na’minagågu Yu’; malångu Yu’ ya en asisti Yu’, mapresu Yu’ ya en bisita Yu’.’ Ya siempri i manunas u fanmanoppi: ‘Ngai’an, Asaina, nai in li’i’ Håo ñålang ya in na’chotchu Håo, pat må’hu ya in na’gimin Håo? Ngai’an nai in li’i’ Håo na istrangheru ya in kumbida Håo para i gima’-måmi, pat sino kisnuda ya in na’minagågu Håo? Ngai’an nai in li’i’ Håo malångu pat mapreresu, ya manmåttu ham in bisita Håo?’ Siempri manineppi siha ni Rai, ‘Åmen bai Hu sangåni hamyu na yanggin en che’gui esti para unu gi mås takpapa’ gi esti siha i mañe’lu-hu, en cheche’gui para Guåhu!’  “Dispues siempri Ha sangåni atyu siha i manggaigi gi akagguen-ña, ‘Ritira hamyu giya Guåhu, gaigi i matdision Yu’us giya hamyu! Fañigi guatu gi taihinekkuk na guåfi ni mapripåra para i aniti yan i mananghet-ña! Anai ñålang Yu’ ti en na’chotchu Yu’, må’hu Yu’ ya ti en na’gimin Yu’; istrangheru Yu’ ya ti en risibi Yu’, kisnuda Yu’ ya ti en na’minagågu Yu’; malångu Yu’ ya ti en asisti Yu’, mapresu Yu’ ya ti en bisita Yu’.  Ya siempri siha u fanmanoppi, ‘Ngai’an, Asaina, nai in li’i’ Håo ñålang, pat sino må’hu pat istrangheru osino kisnuda pat malångu pat mapresu ya ti in asisti Håo?’ Siempri manineppi siha ni Rai, ‘Åmen, bai Hu sangåni hamyu, na yanggin ti en asisti unu gi mås takpapa’, Guåhu atyu i ti en asisti.’ Esti siha siempri u mana’fanhånåo para i taihinekkuk na kastigu, ya i manunas para i taihinekkuk na lina’la’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXII DAMENGGU GI UTDINÅRIU NA TIEMPU</h1>
        <p><strong>Date:</strong> November 7, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxii-damenggu-gi-utdinariu-na-tiempu-4/<p>
        <p>FINENE’NA NA TINAITAI                                                                                      Wis 6, 12-</p>
<p>Un tinaitai ginin i Lepblun Tinemtum</p>
<p>Låmlam yan ti u maya’ i Tinemtum,</p>
<p>yan ti mapput mali’i’ ni atyu siha i gumuaiya gui’,</p>
<p>yan ti mapput masodda’ ni atyu siha i umispipiha gui’.</p>
<p>Listu ha na’matungu’ gui’ kun tiempu nu atyu siha i umispipiha gui’;</p>
<p>atyu i numanangga gui’ gi chatangmak ti u dimålas,</p>
<p>sa’ siempri ha sodda’ gui’ matåta’chung gi trangkån-ña;</p>
<p>Sa’ maseha un hassu ha’ gui’, kabålis ennåo na kinimprendi,</p>
<p>ya atyu i bumebela put guiya siempri tåya’ chathinasson-ña;</p>
<p>Sa’ lumililiku’ gui’ ha ispipiha atyu siha i mandiknu nu guiya,</p>
<p>yan sen maguf ha na’a’annuk gui’ nu siha mientras manhåhanåo,</p>
<p>yan mafåttu gui’ para u fanali’i’ gi todu i hinassun-ñiha.</p>
<p>I finu’ i Saina.</p>
<p>INEPPIN I SÅTMU                                                               Ps 63, 2. 3-4. 5-6. 7-8</p>
<p>R.  (2)  I ANTI-HU MÅMA’HU NU HÅGU, O ASAINA YU’OS-SU.</p>
<p>O Yu’us, Hågu Yu’os-su– Hågu hu aliligåo!</p>
<p>I sinsen-hu mahåhalang nu Hågu; ya i anti-hu måma’hu,</p>
<p>Kalang i tanu’ ni anglu’, tai lina’la’, yan tai hanum.</p>
<p>INEPPI…..</p>
<p>Pues hu ispiha Håo gi halum i santuåriu</p>
<p>para bai hu li’i’ i minetgot-mu yan i gloriå-mu.</p>
<p>Sa’ mås dångkulu na minaolik i mina’ase’-mu ki i lina’la’;</p>
<p>i labios-su siempri un tinina!</p>
<p>INEPPI…..</p>
<p>Siempri taiguini para tunå-hu nu Hågu mientras yu’ låla’la’;</p>
<p>bai hu håtsa hulu’ i kannai-hu, ya siempri bai hu ågang i na’ån-mu.</p>
<p>Siempri satisfetchu i anti-hu taiguihi yanggin gumuput yu’,</p>
<p>ya u maguf i labios-su ya i pachot-tu un tinina.</p>
<p>INEPPI…..</p>
<p>Bai hu hahassu Håo gi hilu’ kattrek-ku,</p>
<p>yan durånti i puengi Hågu bai hu hahassu</p>
<p>Na Hågu magåhit i ayudantek-ku,</p>
<p>ya umessalåo yu’ maguf gi papa’ i ánining i pappam-mu.</p>
<p>INEPPI…..</p>
<p>SIGUNDU NA TINAITAI                                                                 1 Thes 4. 13-18</p>
<p>Un tinaitai ginin i fine’na na kåttan San Pablo para i taotåo ‘Thessalonica’</p>
<p>Håfañe’lus, manmalagu’ ham na en tingu’ i minagåhit put atyu siha i esta manmåtai, para mungnga na en fantristi, taiguihi i taotåo siha ni tåya’ inangokkun-ñiha.  Hita ta honggi na måtai yan lumå’la’ ta’lu si Jesus, ya put ennåo na ta honggi na si Yu’us siempri Ha konni’ tåtti yan si Jesus atyu siha i manmåtai ni manmanhonggi giya Guiya.  Esti i in fanå’na’gui hamyu på’gu era fina’nå’guin Yu’us: hita ni manlåla’la’ gi finattun i Saina ti u fanmo’nåña ki atyu siha i esta manmåtai. Siempri måttu i a’gang na otdin, i bos i atkånghit, i sunidun i kutnetan Yu’us, ya siemrpi i Saina mismu u tunuk på’pa’ ginin i langit.  Atyu i manmåtai na manmanhonggi gi Kristo u fangahulu’ fine’na; dispues hita ni manlåla’la’ guihi na tiempu siempri mana’fandanña’ yan siha gi mapagåhis para ta fanali’i’ yan i Saina gi airi.  Gi taiguini na siempri todu i tiempu manhihita ha’ yan i Saina. Intonsis, fanakunsuela unu yan ottru ni esti siha na palåbra.</p>
<p>I finu’ i Saina.</p>
<p>IBANGHELIU                                                                                               Mt 25, 1-13</p>
<p>ÅLELUIA     Mt 24:42a, 44</p>
<p>R.  Åleluia.  CHA’-MIYU FANMAMAIGU’ YAN NA’FANLISTU HAMYU:</p>
<p>TI EN TINGU’ NGAI’AN PARA FATTON-ÑA I LAHIN I TAOTÅO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i mandisipulu-ña ni esti na fina’akumparasion:</p>
<p>“Atyu na ha’åni siña ta akumpåra i Rainun i langit yan i dies na famalåo’an ni machuli’ i fallut-ñiha ya manhånåo para u mataggam i nobiu. Singku giya siha mamfrihona yan singku manomtum. I mamfrihona machuli’ i fallut-ñiha låo ti manmañuli’ mås låña, ya i manomtum manmañuli’ mås låña fuera di i gaigi gi fallut-ñiha. Umatrasåo fatton-ña i nobiu ya matutuhun mansikat i famalåo’an astaki manmaigu’.  “Gi tatalu’ puengi guaha umessalao hulu’ ilelek-ña, ‘Estigui’ i nobiu! Fanmamaila’ ya en kenni’!’  Manmakmåta dies na famalåo’an ya ma’arekla i fallut-ñiha.  I mamfrihona na famalåo’an ilik-ñiha ni manomtum, ‘Nå’i ham dididi’ lañan-miyu sa’ mangekematai i kandit-måmi.’  Manmanoppi i manomtum na famalåo’an, ‘Mungnga, put fabot, sa’ siempri ni hami ti mannahung. Måolekña, en fanhånåo para i tenda ya en fanmamåhan dididi’.’  Pues manhånåo para i tenda i singku na mamfrihona, ya mientras manggagaigi gi tenda måttu i nobiu.  I singku na manomtum mancháhalum yan i nobiu gi fandånggu, dispues makandålu i petta.  “Ti åpmam, manmåttu i pumalu na famalåo’an. Manessalåo gi sanhiyung, ‘Siñot, siñot!  Na’fanhålum ham!’ Manoppi i nobiu, ilek-ña,  ‘Åmen, hekkua’ adai, ti hu tungu’ håyi hamyu.’ ” Ha na’fåkpu’ si Jesus i leksion ya ilek-ña, “Gof adahi hamyu, sa’ ti en tingu’ ngai’an i ha’åni osino håfa i ora.”</p>
<p>I Ibangheliun i Saina.</p>

        </section>
        <hr>
        
        <section>
        <h1>TOLUS SÅNTUS</h1>
        <p><strong>Date:</strong> October 30, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/tolus-santus/<p>
        <p>FINE’NA NA TINAITAI                                                                 Rv 7, 2-4. 9-14</p>
<p>Un tinaitai ginin i Lepblun Rebelasion</p>
<p>Guåhu, si Juan, hu li’i’ kokokolu’ ottru ånghit ginin hahaya ha chuchuli’ i seyun i lala’la’</p>
<p>na Yu’us.  Ha essalågui a’gang i kuåttru na manånghit ni mannina’i as Yu’us fuetsa para u mana’dåñu i tanu’ yan i tasi.  Ilek-ña i anghit, “Cha’-mu na’dådañu i tanu’, i tasi, osino i trongku siha, asta ki ta måtka ni seyu i ha’in i sitbentin Yu’us siha.”  Ya masangåni yu’ na sientu kuarentaikuåttru mit numirun-ñiha atyu i manmamåtka ha’in-ñiha ni seyun Yu’us.</p>
<p>Esti siha mangginin i dossi na rasan Israhet.</p>
<p>Dispues di esti manatan yu’, ya iståba guennao un dångkulu na linahyan–tåya’ siña</p>
<p>tumufung todu i taotåo siha! Mangginin todu i familia, råsa, nasion, yan lingguåhi ya</p>
<p>manotohgi gi sanme’nan i tronu yan i Kinilu, manminagågagu magågun å’paka’</p>
<p>manmanggogo’ti råmus gi kannai-ñiha.  Manessalåo a’gang, “Måttu i satbasion ginin i</p>
<p>Yi’os-ta, ni matåta’chung gi tronu, yan ginin i Kinilu!” Todu i manånghit manohgi gi uriyan i tronu, i manåmku’, yan i kuåttru ni manlåla’la’ na nina’huyung.  Dispues manoppup påpa’ gi me’nan i tronu ya ma’adora i Yi’us, ilik-ñiñiha, “Åmen! Tinina, gloria, tinemtum, agradesimentu, onru, pudet, yan minetgut iyun i Yi’os-ta para todu i tiempu! Åmen!”  Unu gi manåmku’ mamaisin, “Håyi esti siha na tåotåo i manminagågagu å’paka’, ya mangginin manu siha?”  Manoppi yu’, “Ti hu tungu’, siñot. Hågu tumungu’.” Ilek-ña nu guåhu, “Esti siha na tåotåo atyu i manhuyung såfu ginin i makkat na pinitsigi.  Esta mafa’gåsi i magagun-ñiha ya mana’å’paka’ ni haga’ i Kinilu.”</p>
<p>I finu’ i Saina.</p>
<p>INEPPIN I SÅTMU                                                                 Ps 24, 1-2 3-4 5-6</p>
<p>R.  ASAINA, SIHA ESTI NA TÅOTÅO NI TUMÅTANGA PARA U MALI’I’ I MATÅ-MU.</p>
<p>Iyun iSainai tanu’ yan i guinaha-ña,</p>
<p>i tanu’ yan todu i mañåsaga guennåo.</p>
<p>Sa’ Ha kåhat hulu’ gi halum tåsi,</p>
<p>yan Ha istapblesi gi halum sadduk.</p>
<p>INEPPI…..</p>
<p>Håyi siña kahulu’ gi sabånan iSaina?</p>
<p>Osino håyi siña tumohgi gi santus na lugåt-ña?</p>
<p>“Atyu i manai isao kannai-ñiha yan manggåsgas kurason-ñiha,</p>
<p>ni ti manmama’titinas mamfåtsu na prumesa.</p>
<p>INEPPI…..</p>
<p>Siempri marisibi bendision ginin iSaina,</p>
<p>un premiu ginin as Yu’us i nana’librin-ñiha.</p>
<p>Ennagui’ na rasan tåotåo ni gumofli’i’ i Saina,</p>
<p>ni umispipiha i matan i Yi’us Jacob.”</p>
<p>INEPPI…..</p>
<p>SIGUNDU NA TINAITAI                                                                       1 Jn 3, 1-3</p>
<p>Un tinaitai ginin i fine’na na Kattan San Juan</p>
<p>Hafañe’lus:</p>
<p>Atan ha’ kuåntu chiña guinaiyan-ña si Yu’us nu hita!  Tatfoi i guinaiyan-ña nu hita asta manma’å’agang hit famagu’on-ña–put ennåo na hunggan magåhit, famagu’on-ña hit.  Esti i rason na i tanu’ ti ha tungu’ håyi hit: sa’ ti ha tungu’ håyi si Yu’us.  Hafañe’lus, mamfamagu’un Yu’us hit på’gu, låo trabiha ti klålaru håfa para ta fanhuyung.  Låo ta tungu’ na yanggin umannuk i Kristo, siempri mamparehu hit yan Guiya, sa’ siempri ta li’i’ Gui’ kumu Guiya mismu.  Kada tåotåo ni gaigi esti na disehu gi Kristo ha na’gågasgas gui’, taimanu ha’ na gåsgas i Kristo.</p>
<p>I finu’ i Saina.</p>
<p>IBANGHELIU                                                                                      Mt 5, 1-12a</p>
<p>ÅLELUIA       (Mt 11, 28)</p>
<p>R. Åleluia.       ILEK-ÑA I SAINA, FANMAMAILA’ GIYA GUÅHU, TODU HAMYU NI MANMACHO’CHU’ YAN MANGKATGÅDU, YA GUÅHU BAI HU NA’FANDISKÅNSA HAMYU.</p>
<p>R. Åleluia.</p>
<p>+ Un tinaitai ginin i såntu Ibangheliu sigun i tinigi’ San Mateo</p>
<p>Anai Ha li’i’ si Jesus i linahyan tåotåo, humånåo hulu’ gi eksu’ ya matå’chung påpa’.  Pues i mandisipulu lokkui’ manetnun gi uriyå-ña, ya Ha tutuhun fuma’nå’gui siha:</p>
<p>“Manmaguf atyu siha i mamopbli hinalum-ñiha:  u iyun-ñiha i Rainun i langit!</p>
<p>Manmaguf atyu siha i mampininiti:  si Yu’us u fangkinunsuela!</p>
<p>Manmaguf atyu siha i manhumitdi:  siha u rinisibi i prinimetin Yu’us!</p>
<p>Manmaguf atyu siha i tumåtanga para u macho’gui mås takkilu’ i minalagu’ Yu’us:  siempri nina’fanggof satisfetchu as Yu’us!</p>
<p>Manmaguf atyu siha i manyo’asi’ ni ottru tåotåo:  si Yu’us u yo’asi’ nu siha!</p>
<p>Manmaguf atyu siha i manggåsgas kurason-ñiha:  siha u mali’i’ si Yu’us!</p>
<p>Manmaguf atyu siha i muna’kekeguaha pås gi taotåo siha:</p>
<p>u faninagang as Yu’us famagu’on-ña!</p>
<p>Manmaguf atyu siha i manmamadedesi put i machocho’gui i minalagu’ Yu’us: u iyun-ñiha i Rainun i langit!</p>
<p>Manmaguf hamyu yanggin manma’insutta pat manmapitsigi, pat manmasångan todu klåsin dinagi kontra hamyu sa’ put i mandisipulu-hu hamyu.</p>
<p>Fanmaguf sa’ un dångkulun premiu numanangga hamyu gi langit.”</p>
<p>I Ibangheliun i Saina.</p>

        </section>
        <hr>
        
        <section>
        <h1>HA’ÅNIN MANMÅTAI</h1>
        <p><strong>Date:</strong> October 30, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/haanin-manmatai-2/<p>
        <p>Un tinaitai ginin i Lepblun TinemtumWis 3, 1-9</p>
<p>I antin i manunas manggaigi gi kannai Yu’us,</p>
<p>ya tåya’ pinadesi siña pumatcha siha.</p>
<p>Gi matan i maniknurånti, kalang manmåtai siha;</p>
<p>ya ilik-ñiha na put minalångu i finatai-ñiha</p>
<p>yan i manadispattåt-ta para todu i taihinekkuk na tiempu.</p>
<p>Låo manggaigi siha på’gu gi pås.</p>
<p>Sa’ yanggin manmakastiga siha gi me’nan tåotåo,</p>
<p>put ennåo na i inangokkun-ñiha u bula ni ti manmamatai;</p>
<p>Dångkulu bendision-ñiha sa’ manmakastiga siha dididi’,</p>
<p>sa’ manchinagi siha as Yu’us</p>
<p>ya manmasodda’ na mandiknu siha yan Yu’us.</p>
<p>Manmachagi siha kalang i oru gi halum guåfi,</p>
<p>ya mangkinenni’ siha as Yu’us kalang sakrifisiu na inifresi.</p>
<p>Gi ha’ånin i manmabisitan-ñiha siempri u fanma’lak,</p>
<p>ya u fampetsan huyung kalang chispas gi entalu’ i tessun;</p>
<p>Siha u mahusga i nasion siha yan u fanmanggubetna tåotåo siha,</p>
<p>ya iSainaGuiya para Rai-ñiha para todu i tiempu.</p>
<p>Todu i manmanangokku nu Guiya u makumprendi i minagåhit,</p>
<p>ya i manmanhonggi u fañåga yan Guiya gi ginefli’i’:</p>
<p>Sa’ i gråsia yan i mina’åsi’ gagaigi gi mañantos-ña,</p>
<p>ya gaigi i inadahi-ña gi inayek-ña.</p>
<p>I finu’ i Saina.</p>
<p>INEPPIN I SÅTMUPs 23, 1-3a. 3b-4. 5. 6.</p>
<p>INEPPI:    I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’  mamomokkat yu’ gi hemhum na kañåda,</p>
<p>tåya’ tailayi ma’a’ñåo-hu sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan i mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>I SIGUNDU NA TINAITAI                                                              Rom 5, 5-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Esti na ninangga ti u na’fandisganåo hit, sa’ esta Ha chuda’ huyung si Yu’us i ginifli’e’-ña para hålum gi kurason-ta ginin i Espiritu Såntu, ni manmanå’i hit kumu rigålun Yu’us para hita.  Gi ma’apunta na tiempu, anai maniståtaba ha’ hit manai nina’siña, måtai i Kristo put hita ni manai yi’us na tåotåo.  Håssan na guaha tåotåo ha na’enñaihun i ha’ani-ña put un tunas na tåotåo, låo put un tunas na tåotåo guaha ha’ siña umatotga måtai.  Ginin esti na asuntu na Ha prueba i ginifli’e’-ña si Yu’us nu hita–sa’ mientras maniståtaba ha’ hit gi isao måtai i Kristo put hita! Ginin i finatai-ña na mana’fanunas hit gi me’nan Yu’us;  intonsis, mås mansiguru hit på’gu na para u ta fanmasåtba put i Kristo ginin i linalålu’ Yu’us. Maniståba maninimigun Yu’us hit, låo Ha na’fanáfa’måolik hit yan Guiya ginin i finatai i Lahi-ña. Ya på’gu sa’ put i manamigun Yu’us hit siguru na u ta fanmasåtba ginin i lina’lå’-ña. Ya ti ennåo ha’; sino ki manmamaguf hit put i bidå-ña si Yu’us ginin i Saina-ta as Jesukristo, ni Guiya numa’fanamigun Yu’us hit.</p>
<p>I finu’ i Saina.</p>
<p>IBANGHELIU                                                                                     Jn 6, 37-40</p>
<p>ÅLELUIA     Jn 6, 40</p>
<p>Åleluia:    ILEK-ÑA I SAINA, ESTIGUI’ I MINALAGU’ TATÅ-HU,</p>
<p>NA TODU ATYU SIHA I UMATAN I LAHI-ÑA YA MANHONGGI</p>
<p>GIYA GUIYA U LÅ’LA’ TAIHINEKKUK.</p>
<p>ÅLELUIA</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus nu i linahyan:</p>
<p>“Todu i Ha nå’i Yu’ si Tåta u fanmåttu giya Guåhu;</p>
<p>ya tåya’ ni unu ni måttu giya Guåhu bai richåsa,</p>
<p>sa’ ti para i malago’-hu para bai Hu cho’gui</p>
<p>na måttu Yu’ påpa’ ginin i langit,</p>
<p>låo para bai Hu cho’gui i minalagu’ i muna’hånåo Yu’.</p>
<p>Estigui’ i minalagu’ i muna’hånåo Yu’</p>
<p>na ni unu ni Ha nå’i Yu’ bai Hu na’falingu;</p>
<p>inlugåt, para bai Hu kåhat gui’ hulu’ gi uttimu na ha’åni.</p>
<p>Sen magahit na estigui’ i minalagu’ Tatå-hu,</p>
<p>na todu atyu siha i umatan i Lahi-ña</p>
<p>ya manhonggi giya Guiya</p>
<p>u lå’la’ taihinekkuk.</p>
<p>Guiya bai Hu kåhat hulu’ gi uttimu na ha’åni.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXX DAMENGGU GI UTDINÅRIU NA TIEMPU</h1>
        <p><strong>Date:</strong> October 24, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxx-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                               Ex 22, 20-26</p>
<p>Un tinaitai ginin i Lepblun Exodus</p>
<p>Taiguini ilekña iSaina:</p>
<p>“Cha’-miyu mumattrårata osino heheñu’ påpa’ i istrangheru, sa’ ginin un tiempu manistrangheru hamyu gi tanu’ i ManIhipto.  Cha’-miyu mumattrårata ni håyi na bi’uda osino i manaisaina na famagu’un.  Yanggin siakåsu na en mattråta siha ya ma’ågang Yu’, siguru na siempri Hu hunguk i inagang-ñiha.  Siempri fumigan i linalalo’-hu, ya bai Hu punu’ hamyu ni sapbli; taiguennåo na siempri mambi’uda i asaguan-miyu, yan i famagu’un-miyu manaisaina.</p>
<p>“Yanggin manna’ayåo hamyu salåppi’ para un popbli na bisinu gi entalu’ i taotåo-hu, cha’-miyu cheche’gui taiguihi i mannana’ayåo salåppi’ ni mandimåmanda intires ginin siha.  Yanggin en ge’ti i magågun i prohimu put i para en na’siguru na inapåsi håo tåtti, debidi en na’na’lu tåtti åntis di u måtchum i atdåo; sa’ esti ha’ na magågu para tampen-ña.  Håfa ottru magagu-ña para maigu’?  Yanggin ha ågang Yu’, siempri bai Hu hunguk gui’; sa’ yo’asi’ Yu’.”</p>
<p>I finu’ i Saina.</p>
<p>INEPPIN I SÅTMU                                                               Ps 18, 2-3. 3-4. 47. 51</p>
<p>R.  (2)  HU GOFLI’I’ HÅO, O ASAINA, HÅGU I MINETGOT-TU.</p>
<p>Hu gofli’i’ Håo, OAsaina, Hågu i fuetsåk-ku.</p>
<p>OAsaina, Hågu i atcho’-hu, i fanliheng-hu yan i nana’librek-ku.</p>
<p>INEPPI…..</p>
<p>Yu’os-su, Hågu muna’a’attuk yu’ na åtchu’,</p>
<p>Hågu i pattang-hu, i sumåtba yu’ na kånghilun, i fanatok-ku!</p>
<p>Umessalåo yu’, u matuna iSaina,</p>
<p>esta mana’såfu yu’ ginin i maninimigu-hu.</p>
<p>INEPPI…..</p>
<p>Låla’la’ iSainayan u matuna i Atcho’-hu!</p>
<p>U mana’takkilu’ si Yu’us i nana’librek-ku.</p>
<p>Hågu muna’fanggånna mandångkulu na gera i rai,</p>
<p>ya kariñosu Håo ni atyu i Un olius.</p>
<p>INEPPI…..</p>
<p>SIGUNDU NA TINAITAI                                                                             1 Thes 1, 5c-10</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Hamyu en tingu’ ha’ taimanu lina’la’-måmi anai iståba manhihita; para i minaolik-miyu ha’ atyu siha.  En dalalaki i ihemplun-måmi yan i Saina; ya maseha meggai minaså’pit-miyu, en risibi ha’ kun minaguf i mensåhi ni mafåttu ginin i Espiritu Såntu.  Intonsis manhuyung hamyu ihemplu para atyu siha i manmanhonggi giya ‘Macedonia’ yan ‘Achaia’. Ti put i minsåhi ha’ put i Saina humuyung ginin hamyu para todu iya ‘Macedonia’ yan ‘Achaia’, låo kuntodu i nutisia put i hinenggin-miyu gi as Yu’us måttu gi todu i lugåt.  Intonsis tåya’ mås para bai in tingu’. Todu atyu siha na tåotåo masåsangan taimanu hamyu na en risibi ham anai in bisita hamyu, yan taimanu na en bira hamyu ginin i manma’adoran i mamfåtsu na yu’us para guatu gi as Yu’us, para en setbi i magåhit yan låla’la’ na Yu’us yan para u manangga i finattun i Lahi-ña ginin i langit–i Lahi-ña as Jesus, ni Guiya muna’lå’la’ ginin i finatai ni Guiya rumiskåta ham ginin i linalålu’ Yu’us ni para u fåttu.</p>
<p>I finu’ i Saina.</p>
<p>IBANGHELIU                                                                                               Mt 22, 34-40</p>
<p>ÅLELUIA     Jn 14. 23</p>
<p>R.  Åleluia.   HÅYI GUMUAIYA YU’, SIEMPRI HA OSGI I FINA’NA’GUEK-KU,</p>
<p>YA U GUINAIYA GUI’ AS TATÅ-HU, YA BAI IN</p>
<p>FANMÅTTU GUATU GIYA GUIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Anai mahunguk ni MamFarisehu na Ha na’fanmamatkilu si Jesus i ‘Sadducees’, manetnun siha; ya unu giya siha, era un abugåo, put i para u na’kegoddun si Jesus, ha faisin Gui’, “Ma’estru, håfa mås takkilu’ na tinagu’ gi Lai? Ineppi gui’ as Jesus, ” ‘Gofli’i’ i Saina i Yi’os-mu yan todu i kurason-mu, yan todu i anti-mu, yan todu i hinassom-mu.’  Estigui’ i mås takkilu’ yan i finene’na na tinagu’.  Uma’achuli’ esti yan i sigundu:  ‘Gofli’i’ i prohimu-mu taiguihi i un gofli’i’ håo.’  Esti i dos na tinagu’ fundasion todu i Lai, yan kuntodu i mamprufeta siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU</h1>
        <p><strong>Date:</strong> October 11, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                               Is 25, 6-10a</p>
<p>Un tinaitai ginin i Lepblun i Prufeta as Isaias</p>
<p>Guini na sabåna iSainani ehetsitu siha</p>
<p>para u na’guaha para todu i taotåo</p>
<p>un guput ni mansustånsia na nengkannu’ yan måolik na binu,</p>
<p>månngi’, sustånsia na nengkannu’ yan i mås gåsgas yan</p>
<p>måolik na binu.</p>
<p>Guini na sabåna nai para u yulang</p>
<p>i litun puminiti ni tumåtampi i taotåo siha,</p>
<p>yan i balutan ni tumåtampi todu i nasion siha;</p>
<p>Guiya para u yulang i finatai para todu i tiempu.</p>
<p>I Saina as Yu’us para u såosåo</p>
<p>todu i lagu’ siha ginin todu i mata;</p>
<p>para u na’suha i disgråsian i taotåo-ña siha</p>
<p>ginin interu i tanu’; sa’ kumuentus esta iSaina.</p>
<p>Guennåo na ha’åni siempri u masångan:</p>
<p>“Atan ha’ i Yi’os-ta, Guiya ta ispipiha para u na’fansåfu’ hit!</p>
<p>Guiya esti iSainani ta a’atan;</p>
<p>maila’ ya ta fanmaguf sa’ ha na’fanlibri hit!”</p>
<p>Sa’ para u såga i kannai iSainaguini na sabåna.</p>
<p>I finu’ i Saina.</p>
<p>INEPPIN I SÅTMU                                                                           Ps 23, 1-3a, 3b-4, 5, 6</p>
<p>R.   SIEMPRI BAI HU SÅGA GI GIMA’ I SAINA TODU I HA’ÅNIN I LINA’LÅ’-HU.</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’ mamomokat yu’ gi hemhum na kañåda,</p>
<p>tåya’ tailayi ma’añåo-hu; sa’ gaigi Håo gi fi’on-hu</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                 Phil 4, 12-14, 19-20</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafañe’lus:</p>
<p>Hu chagi chinatsaga yan hu chagi ginefsaga. Esta hu kumprendi esti na sikretu, put ennåo na maseha månu, pat maseha ngai’an, kuntentu yu’, måseha ñålang pat håspuk yu’, maseha bula pat dididi’ ha’ guinaha-hu. Sufisienti yu’ minetgut ni Ha nå’i yu’ i fuetsan i Kristo para bai hu sungun todu klåsin kundision.</p>
<p>Sin imbåtgu, mansen måolik hamyu nu guåhu durånti anai guaha atburutu-hu.</p>
<p>I Yi’os-su en fannina’i ginin i Kristo Jesus ni todu i en nisisita ginin i riniku-ña.Gloria para todu i tiempu para i Yi’os-ta yan Tatå-ta! Åmen.</p>
<p>I finu’ i Saina.</p>
<p>IBANGHELIU                                                                                               Mt 22, 1-14</p>
<p>ÅLELUIA     cf. Eph 1:17-18</p>
<p>R.  Åleluia, åleluia.   I TATAN I SAINA-TA AS JESUKRISTO U INA I</p>
<p>MATAN I KURASON-TA, KOSA KI SIÑA TA LI’I’ TAIMANU           TINAKKILO’ÑA ATYU NA KLÅSIN NINANGGA NI MANMA’Å’AGANG HIT GUATU.</p>
<p>R.  Åleluia, åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha tutuhun ta’lu si Jesus kumuentusi i manmå’gas mamåli’ yan i manåmku’ i taotåo siha,</p>
<p>Ha u’usa fina’akumparasion,</p>
<p>“I Rainun i langit siña ma’akumpåra yan un rai ni ha fandangguyi i lahi-ña. Ha na’fanhånåo i tentago’-ña para u fanma’ågang atyu siha i manmakumbida para i fandånggu låo ti manmalagu’ manmåttu.  Numa’hanåo ta’lu ottru tentågu’ siha ya ilik-ñiha, ‘Sangåni atyu siha i manmakumbida na esta mampriparåo todu i nengkannu’!  Manmapunu’ esta i tureti yan i mana’fañotchu mai’is na guaka; todu esta priparåo.  Fanmamaila’ para i fandånggu.’  Guaha siha ti umekkunguk i imbetasion ya manhånåo gi hinanao-ñiha, unu para i lanchon-ña, i ottru para i bisnes-ña, i pumalu siha mamantieni i tentågu’, manma’insutta, yan manmapunu’. Nina’sen bubu i rai ya ha na’fanhånåo i sindalu-ña siha para u fanmapunu’ atyu siha i manmamunu’ yan para u masonggi i sengsung-ñiha.  Dispues ilek-ña ni tentago’-ña:  ‘I fandånggu esta priparåo, låo atyu siha i manmakumbida ti mandiknu manmåttu.  Put esti na debidi en fanhuyung gi katsåda siha yan en kumbida para i fandånggu todu i asudda’-miyu.’  Intonsis, manhånåo i tentågu’ para i katsåda siha ya manmakonni’ todu i asudda’-ñiha, parehu ha’ manmåolik pat mambåba ya ginin ennnåo na bumula taotåo-ña i giput.  Låo anai humålum i rai para u li’i’ i kumbiti, ha li’i’ un tåotåo ni ti minagågagu magagun guput. Ilek-ña nu guiya,  ‘Amigu, taimanu fattom-mu mågi guini ni ti asentådu magagu-mu?’  Tåya’ inippen-ña i taotåo.  Pues ilek-ña i rai ni tentago’-ña siha, ‘Geddi i kannai-ña yan i addeng-ña ya yiti’ gui’ huyung gi halum homhum para u kasao yan u na’chichik i nifen-ña.’  “Meggai manmakumbida, låo dididi’ ha’ manma’atyik.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVII DAMENGGU GI UTDINÅRIU NA TIEMPU</h1>
        <p><strong>Date:</strong> October 3, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvii-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                                     Is 5, 1-7</p>
<p>Un tinaitai ginin i Lepblun i Prufeta as Isaias</p>
<p>Sedi yu’ på’gu ya bai hu kånta put i amigu-hu,</p>
<p>i kantan i amigu-hu put i gualo’-ña ubas.</p>
<p>Gai gualu’ ubas i amigu-hu</p>
<p>un måolik na tånu’ gi kantun i eksu’;</p>
<p>Ha guadduk i edda’, ya ha rikohi i atchu’,</p>
<p>ya ha tåtmi i mås måolik na ubas;</p>
<p>Manhåtsa tori para mamulan,</p>
<p>ya mangguadduk para mamugu’ ubas.</p>
<p>Dispues ha nangga na u guaha kusetchan ubas,</p>
<p>låo i tinekchå’-ña manma’aksum na ubas.</p>
<p>Intonsis, hamyu ni taotåo Hirusalen yan lalåhin Hudah,</p>
<p>hamyu para en hisga yu’ osino i gualu’ ubas;</p>
<p>Håfa mås debidi bai hu cho’gui para i gualo’-hu ubas</p>
<p>ya ti hu cho’gui?</p>
<p>Sa’ put håfa na anai manispiha yu’ kusetchan ubas,</p>
<p>manokcha’ manma’aksum na ubas?</p>
<p>På’gu bai na’tungu’ håo</p>
<p>håfa para bai hu cho’gui ni gualo’-hu ubas;</p>
<p>Bai na’suha i kellat, bai pastuyi,</p>
<p>bai hu yulang i kellat ni prumutetehi, ya u magatcha’!</p>
<p>Hunggan, bai hu yamak:</p>
<p>ti u malåbbun yan ti u mana’manñaña’ eddå’-ña,</p>
<p>bai hu sotta ya u china’guåni ni tituka’ siha;</p>
<p>Bai hu otdin i mapagåhis</p>
<p>para cha’-ña u’uchan gi hilo’-ña.</p>
<p>I gualo’-ña ubas iSainani ihetsitu era i gima’ Israhet,</p>
<p>ya i lalåhin Hudah siha i Ha guaiya na tinanom-ña;</p>
<p>Ha nanangga na para u macho’gui i maolik, låo håga’ Ha li’i’!</p>
<p>Ha nanangga na u macho’gui i tinas,</p>
<p>låo i nina’lamin-ñiha mane’essalåo para u guaha hustisia.</p>
<p>I finu’ i Saina.</p>
<p>INEPPIN I SÅTMU                                                   Ps 80, 9. 12. 13-14. 15-16. 19-20</p>
<p>R.  (Is 5, 7)  I GUALO’-ÑA UBAS I SAINA, ERA I GIMA’ ISRAHET.</p>
<p>Un transplånta un sinisu ginin Ihipto;</p>
<p>Un dulalak i nasion siha ya Un tåtmi gui’.</p>
<p>Manråmas huyung asta i tasi,</p>
<p>i sinisu-ña asta i sadduk.</p>
<p>INEPPI…..</p>
<p>Håfa na Un yamak påpa’ i kellåt-ña siha,</p>
<p>ya håyi ha’ maloffan måmfi’ fruta?</p>
<p>Magatcha’ todu ni babuin halum tånu’,</p>
<p>yan kinannu’ ni manmachålik na gå’ga’.</p>
<p>INEPPI…..</p>
<p>Bira Håo ta’lu,Asainani ehetsitu siha;</p>
<p>talakpapa’ ginin i langit ya Un li’i’;</p>
<p>atendi esti na tinanum,</p>
<p>yan prutehi håfa tinanom-ña i agapa’-mu,</p>
<p>i lahin i taotåo ni Hågu mismu muna’metgut.</p>
<p>INEPPI…..</p>
<p>Pues ennåo na ni nungka ta’lu nai in fañuha ginin Hagu;</p>
<p>nå’i ham nuebu na lina’la’, ya bai in agang i na’ån-mu.</p>
<p>OAsaina,Yu’us i ehetsitu siha, na’fana’lu ham tåtti;</p>
<p>fanatan påpa’ ginin i langit ya Un såtba ham.</p>
<p>INEPPI…..</p>
<p>SIGUNDU NA TINAITAI                                                                             Phil 4, 6-9</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafane’lus:</p>
<p>Cha’-miyu fanchachat hinassu ni put håfa, låo gi todu i tinayuyut-miyu gågåo si Yu’us ni nisisidat-miyu, todu i tiempu fanmanggågåo ginin i kurason-miyu ni bula agradesimentu.Ya i pås Yu’us, ni takkilo’ña ki i kinemprendin tåotåo, u inadahi i kurason yan i hinassun-miyu ya cha’-ñiha fana’adispatta yan i Kristo Jesus.</p>
<p>Put lusuttimu, mañe’lu-hu, na’fambula hinassun-miyu ni atyu siha i manmåolik yan mantunåyun: atyu siha na kosas ni manmagåhit yan manakkilu’, manunas yan manggåsgas, mambunitu yan manhonoråpbli.  Praktika håfa en tingu’ yan en risibi ginin guahu, ginin i fino’-hu yan ginin i aksion-hu.  Ya si Yu’us ni numåna’i hit pås u gaigi giya hamyu.</p>
<p>I finu’ i Saina.</p>
<p>IBANGHELIU                                                                                               Mt 21, 33-43</p>
<p>ÅLELUIA     Jn 15, 16</p>
<p>R.  Åleluia.    ILEK-ÑA I SAINA, GUÅHU UMATYIK HAMYU GININ I TANU’,</p>
<p>PARA EN FANHÅNÅO YA EN FANGGAI PRUBETCHU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña i Saina ni manmå’gas mamåli’ yan i manåmku’ i taotåo siha:</p>
<p>“Fanekkunguk ottru na fina’akumparasion. Guaha un tåotåo ni gai tanu’ ni ha tåtmi ubas ya ha kollat ni mandikiki’ na trongku, mama’tinas chalan hånum, ya ha håtsa un tori. Dispues ha na’ma’atkila  ni lancheru siha ya humånåo gui’ bumiåhi.  Anai måttu i tiempun kusetcha, ha otdin i tentågu’ siha para u marikohi i patten-ña ubas ginin atyu siha i manmanatkikila.  Låo manma’aresta i tentågu’ ni atyu siha i manmanatkikila.  Ma’anña i unu, mapunu’ i ottru ya i mina’tres ma’åtchu’.  Intonsis, numa’hanåo ta’lu mås meggai na tentågu’ på’gu na biåhi, låo parehu ha’ manmatråtan-ñiha.  Putlus uttimu, ha na’hånåo i lahi-ña mismu sa’ ha båtga gui’ na, ‘Siempri marispeta i lahi-hu.’  Anai mali’i’ i lahi-ña, ilik-ñiha atyu i manmanatkikila entri siha, ‘Guiya esti i para u irensia todu nu esti siha. Maila’ ya ta punu’ ya siempri hita rumisibi i irensia.’  Intonsis, magu’ut gui’, ya mabåtsala gui’ huyung gi hiyung i fanggualu’an ubas, ya mapunu’ gui’.“Håfa hinassun-miyu para u cho’gui i dueñu ni esti siha i manmanatkikila yanggin måttu gui’ tåtti?”  Manmanoppi ya ilik-ñiha, “Siempri ha na’fanlåmin ennåo siha na taotågui ya u nama’atkila i gualo’-ña ubas ni ottru tåotåo siha ni siña mana’siguru na u manå’i gui’ ubas gi tiempun kusetcha.”  Ilek-ña si Jesus nu siha, “Kåo tåya’ nai en taitai gi iskritura:‘I atchu’ ni marichåsa ni manmanhåhatsa guma’</p>
<p>ennåo humuyung prinsipåt na åtchu’ gi gima’.I Saina chumo’gui esti, ya sen bunitu ma’atan.’Put esti na rason na bai Hu sangåni hamyu, na en fanma’åmut ni Rainun Yu’us ya u fanmanå’i atyu siha na tåotåo ni siña muna’guaha pruduktu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVI DAMENGGU GI UTDINÅRIU NA TIEMPU</h1>
        <p><strong>Date:</strong> September 27, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvi-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                               Ez 18, 25-28</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña iSaina:</p>
<p>Ilik-miyu na, “Ti tunas i bidan iSaina!”  Ekkunguk yu’ på’gu, hamyu ni taotåo Israhet:  Kåo i bidå-hu ti tunas, osino, i bidan-miyu ti tunas?  Yanggin i tinas na tåotåo ha bira gui’ ginin i tininas ya para u cho’gui i tailayi ya måtai, pues put i tailayi ni ha kumeti na debidi u måtai.  Låo yanggin i tailayi na tåotåo, ha bira gui’ ginin i tailayi ni ha kumeti, ya ha cho’gui i tinas yan hustisia, siempri ha na’såfu i lina’lå’-ña; sa’ ha bira gui’ ginin todu i isåo siha ni ha kumeti, siguru na siempri u lå’la’, ti u måtai gui’.</p>
<p>I finu’ i Saina.</p>
<p>INEPPIN I SÅTMU                                                                           Ps 25, 4-5. 6-7. 8-9</p>
<p>R.  (6)  HASSU I MINA’ASE’-MU, O ASAINA.</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un få’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina;</p>
<p>Ha fa’nunu’i i mani’isåo ni chalan.</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                             Phil 2, 1-5</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafañe’lus:</p>
<p>I lina’la’-miyu gi Kristo muna’fanmetgut hamyu, ya i ginifli’e’-ña kumunsuesuela hamyu. Mandadañña’ hamyu yan i Espiritu, ya gaigi giya hamyu i kariñu yan i mina’åsi’ para unu yan ottru.  Hu fafaisin hamyu para en na’kabålis i minagof-fu yanggin mamparehu i hinassun-miyu yan i ginefli’i’-miyu, ya manunu gi ispiritu yan hinassu.  Cha’-miyu cheche’gui ni håfa ginin i hambentirihas osino para en fambanidosu låo, na’fanhumitdi hamyu gi unu yan ottru, todu i tiempu kunsidera na måolekña i pumalu ki hamyu. Fana’ayuda umispiha i nisisidåt kada unu giya hamyu, ya mungnga na i nisisidåt-miyu ha’.I sensiåm-mu debidi u parehu yan i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt 21, 28-32</p>
<p>ÅLELUIA     Jn 10, 27</p>
<p>R.  Åleluia.  ILEK-ÑA I SAINA, I GA’-HU KINILU MA’E’EKKUNGUK</p>
<p>I BOS-SU;</p>
<p>HU TUNGU’ SIHA, YAN MADALALALAKI YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus nu i manmå’gas mamåli’ yan i manåmku’ i taotåo siha:</p>
<p>“Håfa hinassun-miyu ni esti na kåosa?  Guaha un tåotåo ni gai lahi dos. Malak guatu gi amku’ ya ilek-ña, ‘Ihu, hånåo huyung ya un facho’chu’ gi gualu’ på’gu na ha’åni.’Manoppi i lahi-ña, ‘Mungnga yu’,’  Låo dispues ha tulaika hinasson-ña ya humånåo.Dispues malak guatu i taotåo gi sigundu na lahi-ña ya ha faisin gui’ parehu ha’. Esti na lahi-ña ilek-ña, ‘Hunggan, siñot,’ låo ti humånåo.  Håyi gi dos chumo’gui håfa minalago’-ña i tata?” Ilik-ñiha, “I amku’.”  Ilek-ña si Jesus nu siha, “Åmen, maila’ ya bai Hu na’klåru na i taotåo kontribusion yan i famalåo’an benta manhåhalum gi rainun Yu’us åntis di hamyu.  Anai måttu si Juan ya sumetmun put i chalan sinantusan na lina’la’, ti en henggi gui’; låo i taotåo kontribusion yan i famalåo’an benta manmanhonggi giya guiya. Låo achukka’ en li’i’ ennåo ti manmañotsut yan ti manmanhonggi hamyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU</h1>
        <p><strong>Date:</strong> September 20, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                                    Is 55, 6-9</p>
<p>Un tinaitai ginin i Lepblun i Prufeta as Isaias</p>
<p>Ispiha iSainamientras sisiña ha’ masodda’ Gui’,</p>
<p>ågang mientras ki hihihut Gui’.</p>
<p>Sedi i tailayi na tåotåo ya u yuti’ñaihun i kustumbren-ña,</p>
<p>ya i baba na tåotåo u yuti’ i baba na hinasson-ña;</p>
<p>Sedi ya u bira gui’ tåtti gi Saina sa’ yo’asi’ Gui’;</p>
<p>para guatu gi Yu’os-ta, ni chaddik manasi’i.</p>
<p>Sa’ i hinassok-ku ti parehu yan i hinassom-mu,</p>
<p>ni ti parehu i bidå-hu yan i bidå-mu siha, ilek-ña iSaina.</p>
<p>Taimanu ha’ tinakkilo’ña i langit gi hilu’ i tanu’,</p>
<p>taiguennåo ha’ tinakkilo’ña i bidå-hu ki i bidå-mu siha</p>
<p>yan i hanassok-ku ki i hanassom-mu siha.</p>
<p>I finu’ i Saina.</p>
<p>INEPPIN I SÅTMU                                                               Ps 145, 2-3. 8-9. 17-18</p>
<p>R.  (18)  HIHUT I SAINA PARA ATYU SIHA I UMÅ’AGANG GUI’.</p>
<p>Bai hu bendisi Håo kada diha;</p>
<p>bai hu tuna i na’ån-mu todu i tiempu.</p>
<p>Må’gas iSainaya debidi u matuna Gui’ takkilu’;</p>
<p>i mina’gås-ña ti kumprendiyun.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu,</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Tunas HåoAsainagi todu i bidå-mu,</p>
<p>fiet Håo gi todu i che’cho’-mu.</p>
<p>Hihut HåoAsaina,para atyu siha i umå’agang Håo,</p>
<p>para atyu siha i umå’agang Håo gi minagåhit.</p>
<p>INEPPI…..</p>
<p>SIGUNDU NA TINAITAI                                                                 Phil 1, 20c-24. 27a</p>
<p>Un tinaitai ginin i Kattan San Pablo para i taotåo ‘Philippi’</p>
<p>Mañe’lu-hu:</p>
<p>Guåhu mismu bai hu na’ma’onra i Kristo, achukka’ yu’ låla’la’ pat måtai.  Håfa kumeke’ilekña i lina’la’?  Para guåhu kumeke’ilekña i Kristo.  Pues siempri måttu mås lina’la’ ginin i finatai.  Låo yanggin siña hu cho’gui mås manmåolik na cho’chu’ put i låla’la’ yu’ pues ti siguru yu’ håfa para bai hu atyik.  Kalang mohun mahåhalla yu’ gi dos direksion. Malagu’ ha’ yu’ hu dingu esti na lina’la’ ya para in hami yan i Kristo, ya hunggan esti mås måolik gi entri i dos; låo put hamyu na måolekña na bai hu låla’la’ ha’.</p>
<p>Intonsis, tåya’ mås imputtånti ki para en dalalaki gi lina’la’-miyu håfa ginagagåo ni ibangheliun i Kristo.</p>
<p>I finu’ i Saina.</p>
<p>IBANGHELIU                                                                                               Mt 20, 1-16a</p>
<p>ÅLELUIA   Acts 16, 14b</p>
<p>R.  Åleluia.  BABA I KURASON-MÅMI, O ASAINA,</p>
<p>PARA BAI IN EKKUNGUK I FINU’ I LAHI-MU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i mandisipulu-ña ni esti na fina’akumparasion:</p>
<p>“I Rainun i langit siña ma’akumpåra yan un tåotåo ni gai gualu’ ni tåftataf gi egga’an humånåo huyung para u fanispiha hutnaleru para u fanmacho’chu’ gi gualo’-ña. Dispues di manakumfotma na u faninapåsi suetdun un diha, esdesit, un pidåsun salåppi’, nina’fanhånåo siha guatu gi gualo’-ña.  Gi alas nuebi gi egga’an humånåo ta’lu para atyu na lugåt anai mane’enangga cho’chu’ i taotåo siha, ha li’i’ unus kuåntus lalåhi manotohgi guennåo manaiche’chu’, pues mansinangåni siha, ‘Fanhånåo lokkui’ para i gualo’-hu, ya bai hu apåsi hamyu månu i tinas.’ Pues manhånåo. Gi alas dossi yan gi alas tres ha cho’gui ta’lu taiguennåo ha’.  Anai ti åpmam alas singku, humånåo ta’lu para i lugåt anai mane’enangga cho’chu’ i taotåo siha, ya mañodda’ ha’ ta’lu unus kuåntus ni manotohgi.  Mamfinaisin siha, ‘Håfa na manotohgi hamyu guini todu i diha ya tåya’ che’chu’-mimiyu?’  Manmanoppi, ‘Tåya’ fumaisin ham.’ Mansinangåni siha, ‘Pues hamyu lokkui’, fanhånåo para i gualo’-hu.’  “Anai kumekehomhum, ha tågu’ i lancheru ni muma’gågasi i che’chu’, ilek-ña, ‘Ågang i hutnaleru ya un apåsi siha, tutuhun ginin i mås uttimu macho’chu’ asta i finene’na.’  Atyu siha na lalåhi ni tumutuhun manmacho’chu’ gi alas singku manmanå’i un pidåsun salåppi’.  Pues anai manmåttu para u fanma’apåsi atyu siha i finene’na manmacho’chu’, hinassun-ñiha na para u fanmanå’i mås, låo un pidåsun salåppi’ ha’ lokkui’ manmanå’in-ñiha.  Machuli’ i salåppi’-ñiha ya matutuhun manggonggung kontra i lancheru.  Ilik-ñiha, ‘Una ora ha’ che’chu’-ñiha esti i uttimu manmåttu, ya hami in usuni todu i diha gi papa’ i maipin somnak, ya parehu ha’ apås-mu nu siha yan hami!’  Ilek-ña i lancheru nu i unu giya siha, ‘Ekkunguk hit fan, amigu, sa’ ti hu kekefa’baba håo. Na ada ti kumuntråta hit para un cho’guiyi yu’ un diha, ya apås-mu un pidåsun salåppi’.  Pues måolekña un chuli’ i apås-mu ya un hånåo para i gimå’-mu. Ginin i minalago’-hu ha’ na hu na’parehu i apas-miyu yan esti i uttimu macho’chu’.  Na ada ti libri yu’ hu cho’gui maseha håfa malago’-hu ni kepblek-ku?  Pat sino hohosguan håo put i gineftåo-hu?’ “</p>
<p>Ennåo mina’ ilek-ña si Jesus, “Pues atyu siha i manuttimu u fanmo’na, yan atyu siha i manmo’na u fanuttimu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU</h1>
        <p><strong>Date:</strong> September 11, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu-4/<p>
        <p>FINE’NA NA TINAITAI Sir 27, 30-28, 7</p>
<p>Un tinaitai ginin i Lepblun Sirach</p>
<p>I binibu yan i linalålu’ chatli’i’un na kosas</p>
<p>låo i i’isao na tåotåo ha gogoftoktuk esti siha.</p>
<p>I mambebengga siempri ha padesi i benggånsan iSaina,</p>
<p>sa’ ha hahassu kabålis i isao-ñiha.</p>
<p>Asi’i i linachin i prohimu-mu;</p>
<p>ya taiguennåo na yanggin manaitai håo, u fanma’asi’i i isåo-mu siha.</p>
<p>Kåo yanggin i taotåo ha poksai i binibu gi kurason-ña kontra i prohimu-ña,</p>
<p>kåo para u angokku na u nina’homlu’ niSaina?</p>
<p>Kåo para u rinunsia i taotåo umasi’i i prohimu-ña,</p>
<p>ya para u fangågåo inasi’i put i isåo-ña?</p>
<p>Yanggin guiya ni sensin ha’ gui’ ha guaiya i binibu,</p>
<p>håyi para u inasi’i nu i isåo-ña?</p>
<p>Hassu i uttimu na ha’ani-mu, ya un po’lu gi un bånda i chinatli’i’;</p>
<p>hassu i finatai yan i linamas i tataotåo, ya båsta umisao!</p>
<p>Hassu i tinagu’ Yu’us cha’-mu chatli’li’i’ i prohimu-mu;</p>
<p>hassu i kuntråtan i Mås Takkilu’, yan kadu’ ti un li’i’ i linachi siha.</p>
<p>I finu’ i Saina.</p>
<p>INEPPIN I SÅTMU Ps 103, 1-2. 3-4. 9-10. 11-12</p>
<p>R.  (8)  I SAINA KARIÑOSU YAN YO’ASI’;</p>
<p>ÑATING LALÅLU’, YAN MISIN MINA’ÅSI’.</p>
<p>Anti-hu, tuna iSaina;</p>
<p>interu i tataotåo-hu, bendisi i santus na na’ån-ña.</p>
<p>Anti-hu, tuna iSaina,</p>
<p>cha’-mu maleleffa ni todu i minaolek-ña.</p>
<p>INEPPI…..</p>
<p>Ha asisi’i todu i isao-mu,</p>
<p>Ha na’hohomlu’ todu i chetnot-mu.</p>
<p>Ha na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI…..</p>
<p>Ti todu i tiempu lalålalu’ ha’ si Yu’us,</p>
<p>ti mambebengga i lalalo’-ña,</p>
<p>Ti Ha dimåmanda håfa ha miresi i isåo-ta,</p>
<p>pat sino Ha kokopbla håfa apås-ña i bidå-ta.</p>
<p>INEPPI…..</p>
<p>Sa’ taimanu ha’ na takkilu’ i langit gi hilu’ i tanu’,</p>
<p>taiguennåo ha’ na takkilu’ i kariñu-ña para i mamfiet.</p>
<p>Taimanu ha’ chinago’ña desdi i sanhaya asta i sanlagu,</p>
<p>taiguennåo ha’ chinago’ña nai Ha popo’lu i isåo-ta.</p>
<p>INEPPI…..</p>
<p>SIGUNDU NA TINAITAI Rom 14, 7-9</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ni unu giya hita lumåla’la’ para guiya ha’ na maisa, yan ni unu giya hita måmatai para guiya ha’ na maisa.  Yanggin manlå’la’ hit, pues put i Saina na manlå’la’ hit, ya yanggin manmåtai hit, pues put i Saina na manmåtai hit.  Intonsis maseha manlå’la’ pat manmåtai hit, iyun i Saina hit.</p>
<p>I Kristo måtai yan lå’la’ ta’lu kosa ki Guiya Sainan i manlåla’la’ yan i manmåtai.</p>
<p>I finu’ i Saina.</p>
<p>IBANGHELIU Mt 18, 21-35</p>
<p>ÅLELUIA     Jn 13, 34</p>
<p>R.  Åleluia.   BAI HU NÅ’I HAMYU UN NUEBU NA TINAGU’ ILEK-ÑA I SAINA:   FANAGOFLI’I’  UNU YAN OTTRU TAIMANU HA’ I GINIFLI’E’-HU NU HAMYU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Pues måttu si Pedro ya ha faisin si Jesus, “Asaina, kuåntu biåhi para u isagui yu’ i che’lu-hu ya debidi bai hu asi’i gui’?  Sietti biåhi?”  Manoppi si Jesus, “Åhi’, ti sietti biåhi, sino ki sitenta biåhi mamotteplika yan sietti.  Sa’ i rainun i langit siña ma’akumpåra yan i rai ni malagu’ lumi’i’ i dibin i tentago’-ña siha.  På’gu ha’ para u tutuhun manrikunosi, makonni’i’ gui’ unu ni dumidibi gui’ miyon pesus.  Put i ti nahung para apås-ña ni dibi-ña, manågu’ i ma’gås-ña na u mabendi gui’, i asaguå-ña, yan i famagu’on-ña kumu isklåbu yan kuntodu i guinaha-ña kosaki siña u apåsi i dibi-ña.  Dumimu påpa’ i tentågu’ gi me’nan i ma’gås-ña. Ya ilek-ña put fabot, ‘Gai pinasensia dididi’ nu guåhu, ya bai hu apåsi håo kabålis!’  Muma’-åsi’ i rai nu guiya ya dinispensa gui’ ni todu i dibi-ña ya sinetta.  “Gi kinekiyong-ña esti na tentågu’ umassuda’ yan ottru tentågu’ ni dumidibi gui’ unus kuåntus pesus. Gine’ti aga’gå’-ña ya tinituhuni gui’ ñinikut, ilelek-ña, ‘Apåsi yu’ ni dibi-mu!’  Dumimu påpa’ i ga’chong-ña ya ilek-ña put fabot, ‘Gai pinasensia dididi’ nu guåhu, ya bai hu apåsi håo kabålis!’  Låo ti malagu’ inasi’i’ gui’; ya inlugåt di u inasi’i nina’mapresu gui’ asta ki empas i dibi-ña.  Anai mali’i’ ni ottru tentågu’ håfa masusedi, nina’fanggof piniti, ya manhånåo guatu gi rai-ñiha ya makihåyi gui’.  Pues inagang hålum ni rai esti na tentågu’. Ilek-ña nu guiya, ‘Tai bali håo na isklåbu! Hu dispensa håo ni dibi-mu nu guåhu sa’ put i un faisin yu’.  Debi mohun di un gai ma’asi’ ni ga’chong-mu taiguihi i mina’ase’-hu nu hågu.’ Nina’gof lalålu’ i rai ni esti, ya ha na’makonni’ i tentågu’ guatu gi tribunåt para u makastiga asta ki empas todu i dibi-ña.”</p>
<p>Putlus uttimu ilek-ña si Jesus, “Taiguennåo ha’ para tratå-ña si Tåta gi langit nu hamyu yanggin ti kada unu giya hamyu en asi’i i che’lun-miyu ginin i kurason-miyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIII DAMENGGU GI UTDINÅRIU NA TIEMPU</h1>
        <p><strong>Date:</strong> September 6, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiii-damenggu-gi-utdinariu-na-tiempu-4/<p>
        <p>FINE’NA NA TINAITAI Ez 33, 7-9</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña iSaina;</p>
<p>Hågu, lahin i taotåo, esta hu apunta håo guåtdia para i gima’ Israhet; yanggin un hunguk yu’ hu sångan maseha håfa, hågu un akunsehåyi yu’ nu siha. Yanggin hu sangåni i tailayi na tåotåo na siguru na u måtai, ya ti un kuentusi gui’ para un chomma’ i tailayi na tåotåo gi kustumbren-ña, guiya (i tailayi na tåotåo) u måtai put i isåo-ña, låo bai hu sokni håo put i finatai-ña.  Låo yanggin un akunseha i tailayi na tåotåo, para u bira gui’ ginin i bidåda-ña, ya ti malagu’ ha bira gui’, siempri måtai gui’ put i isåo-ña, låo hågu siempri un såtban maisa håo.</p>
<p>I finu’ i Saina.</p>
<p>INEPPIN I SÅTMU Ps 95, 1-2. 6-7, 8-9</p>
<p>R.  (8)  YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf;</p>
<p>nihi ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta,</p>
<p>ya hita i taotåo-ña ni ha påpastu, i inetnun ni Ha gigiha.</p>
<p>INEPPI…..</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu taiguihi</p>
<p>anai maniståba hamyu giya Meribah,</p>
<p>taiguihi i tiempun Massah gi disiettu.</p>
<p>Guihi anai matenta yu’ ni mañainan-miyu;</p>
<p>machagi yu’ achukka’ esta mali’i’ i che’cho’-hu siha.”</p>
<p>INEPPI…..</p>
<p>SIGUNDU NA TINAITAI  Rom 13, 8-10</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Cha’-miyu fanggagái ubligasion ni para håyi–unu ha’ na ubligasion debidi u gaigi giya hamyu era i para en fanágufli’i’ unu yan ottru. Atyu i chumo’gui esti pues esta ha kumpli i Lai.I tinagu’ siha, “Cha’-mu uma’abali’; cha’-mu famumunu’; cha’-mu fañåñakki; cha’-mu malalagu’ ni iyun i prohimu,”–todu esti yan i pumalu siha, manggaigi gi unu ha’ na tinagu’, “Gofli’i’ i prohimu-mu taiguihi i un gofli’i’ håo mismu.”Yanggin un gofli’i’ i taotåo ni ngai’an nai un cho’gui tailayi nu guiya; intonsis, yanggin manmanggofli’i’ hit ta kukumpli interu i Lai.</p>
<p>I finu’ i Saina.</p>
<p>IBANGHELIU Mt 18, 15-20</p>
<p>ÅLELUIA    Cor 5, 19</p>
<p>R.  Åleluia.  GAIGI SI YU’US GI AS JESUKRISTO,</p>
<p>PARA U NA’AFAMÅOLIK I TANU’ YAN GUIYA;</p>
<p>YA HA INTREGA HIT NI MAOLIK NA NUTISIA</p>
<p>NI MUNANA’AFÁ’MÅOLIK.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:</p>
<p>“Yanggin inisagui håo ni che’lu-mu, falak guatu ya un fa’nu’i gui’ ni linachi-ña, låo cha’-mu e’esangani ottru. Yanggin inekkunguk håo, pues un gånna i kurason i che’lu-mu.Låo yanggin siakåsu na ti inekkunguk håo, fangonni’ ottru, kosa ki ‘i finu’ dos pat tres u tachu yan u testiguyi kada kåosa.’  Yanggin ti maninekkunguk siha riferi i kåosa guatu gi Gima’Yu’us. Yanggin ni i Gima’Yu’us ti ha ekkunguk pues tråta gui’ kumu pagånu pat tåotåo kontribusion.“Åmen, bai Hu asigura hamyu na maseha håfa en pruhibi gi tanu’ u mapruhibi gi langit, yan måseha håfa ni en petmiti gi tanu’ u mapetmiti gi langit.“Åmen, bai Hu sangåni hamyu ta’lu, yanggin dos giya hamyu en na’dañña’ i bos-miyu guini gi tånu’ para en fanmanåyuyut put maseha håfa, siempri en fannina’i as Tatå-hu ni gaigi gi langit.Amånu ha’ na mandañña’ dos pat tres gi na’ån-hu, gaigi Yu’ siempri gi entalu’-ñiha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XX DAMENGGU GI UTDINÅRIU NA TIEMPU</h1>
        <p><strong>Date:</strong> August 15, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xx-damenggu-gi-utdinariu-na-tiempu-2/<p>
        <p>FINE’NA NA TINAITAI Is 56, 1. 6-7</p>
<p>Un tinaitai ginin i Lepblun i Prufeta as Isaias</p>
<p>Intonsis ilek-ña iSaina:</p>
<p>Dalalaki håfa dinanchi, che’gui håfa tunas;</p>
<p>sa’ i satbasion-hu esta ti åpmam måttu,</p>
<p>i hustisiåk-ku ti åpmam umannuk.</p>
<p>I istrangheru ni mañisiha yan iSaina,</p>
<p>ni sumesetbi Gui’,</p>
<p>maguaiya i na’an iSaina,</p>
<p>ya manhuhuyung tentago’-ña siha—</p>
<p>todu i gumåguatdia i Sabalu gi tininas</p>
<p>yan umo’osgi i kuntratå-hu,</p>
<p>siha bai Hu konni’ guatu gi sagrådu na sabanå-hu</p>
<p>ya bai na’fanmaguf siha gi gimå’-hu, gima’ tinayuyut;</p>
<p>i inifresin-ñiha yan sakrifisiun-ñiha</p>
<p>u fanma’aksepta gi hilu’ i attåt-hu,</p>
<p>sa’ i gimå’-hu umafana’an,</p>
<p>un guma’ tinayuyut para todu i taotåo siha.</p>
<p>I finu’ i Saina.</p>
<p>INEPPIN I SÅTMU Ps 67, 2-3. 5. 6. 8</p>
<p>R.  (4)  O YU’US, SEDI NA TODU I NASION SIHA UN MATUNA.</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosa ki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI Rom 11, 13-15. 29-32</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Hamyu ni MamPagånu hu kuentutusi på’gu: Mientras ha’ ki guåguahu i apostut i MamPagånu, bai hu banidosu guini na che’cho’-hu. Puedi siña hu na’fanhosguan unus kuåntus ni manachataotåo-hu, ya u fanmasåtba unus kuåntus giya siha. Anai manmarichåsa siha, matulaika ya i taotåo siha ni ginin maninimigun Yu’us manhuyung manamigun Yu’us. Intonsis håfa para u masusedi, yanggin manma’aksepta siha?  Siempri guaha lina’la’ para i manmåtai!</p>
<p>Si Yu’us ti Ha tulalaika i hinasson-ña håyi U atyik para U bendisi. Ya hamyu ni MamPagånu, ti en esgi si Yu’us gi manmaloffan na tiempu; låo på’gu en risibi i mina’åsi’ Yu’us sa’ put i ti manmanosgi i ManHudihos.  Gi etmismu manera, put i mina’åsi’ ni en risibi, i ManHudihos ti ma’osgi si Yu’us, kosa ki siña siha lokkui’ på’gu u marisibi i mina’åsi’ Yu’us. Esta si Yu’us Ha presu todu i taotåo siha put i ti manubidenti, kosa ki siña Ha na’annuk i mina’åsi’ para todu siha.</p>
<p>I finu’ i Saina.</p>
<p>IBANGHELIU Mt. 15, 21-28</p>
<p>ÅLELUIA</p>
<p>R.  Åleluia.   SUMETMUN SI JESUS PUT I MAOLIK NA NUTISIAN I RAINU</p>
<p>YA HA NA’FANHOMLU’ TODU I MANMALÅNGU SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Sumuha si Jesus guennåo na lugåt ya humånåo para ‘Tyre’ yan ‘Sidon’.  Intonsis, måttu giya Guiya un palåo’an ‘Canaanite’ ni sumåsaga guennåo na lugåt ya inessalågui Gui’, “Asaina, Lahin David, gai ma’asi’ nu guåhu! I hagå-hu mampus inatburorota ni aniti.”Låo ti ineppi as Jesus. Manmåttu i mandisipulu-ña ya matutuhun mafaisin Gui’ put fabot na u, “Dulalak i palåo’an. Sigi ha’ ha essalågui’ hit.”Ilek-ña si Jesus, “I matago’-hu para atyu ha’ siha i manmalingu na kinilu gi taotåo Israhet.”Pues malak mo’na ya ha adora si Jesus ya ha faisin Gui’, “Asaina, ayuda yu’!”Låo manoppi si Jesus, “Ti dinanchi para ta chuli’ i nengkannu’ ginin i famagu’un ya ta nå’i i ga’lågu.”Låo ha insisti i palåo’an ya ilek-ña, “Put fabot, Asaina, kuntodu i ga’lågu mañochotchu ni ngatnan ni popoddung ginin i lamasan i amun-ñiha.”Ineppi gui’ as Jesus ya ilek-ña, “Palåo’an, metgut i hinenggem-mu!  U macho’gui i minalago’-mu.” Ennåo mismu na ora lumamåolik i hagå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>MANA’KAHULU’ SANTA MARIA GI LANGIT</h1>
        <p><strong>Date:</strong> August 15, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/manakahulu-santa-maria-gi-langit-3/<p>
        <p>FINENE’NA NA TINAITAI Rv 11:19a; 12:1-6a.10ab</p>
<p>Un tinaitai ginin i Lepblun Rebelasion</p>
<p>Mababa i templun Yu’us gi langit, ya mali’i’ i Kahun Kuntråta guihi. Dispues umannuk un dångkulu yan mistiriosu gi langit.</p>
<p>Iståba un palåo’an, minagågagu ni atdao ya iståba i pilan gi papa’ i addeng-ña ya kinirorona ilu-ña ni dossi na puti’un. Esta para u fañågu ha’, ya nina’kåti ni piti yan pinadesin para mañågu. Umannuk ottru mistiriosu gi langit. Iståba un dångkulu yan agaga’ na higånti ni sietti ilu-ña yan dies kanghilon-ña ni kinirorona kada unu gi ilu-ña. Ha båtsala ni dadalåk-ña un tetset påtti na puti’un ginin i langit ya ha yuti’ påpa’ gi tanu’. Tumohgi gi me’nan i palåo’an, put i para u tuchu’ i patgon-ña gigun mafañågu. Dispues ha fañågu un patgun låhi, ni para u gubetna ni bariya todu i nasion siha. Låo mahabåo i patgun ya makonni’ para as Yu’us yan para i tronu-ña. Malågu i palåo’an para i disiettu, para atyu na lugåt i Ha pripåra si Yu’us para guiya.</p>
<p>Dispues hu hunguk un a’gang na bos gi langit ilelek-ña, “På’gu nai måttu i satbasion Yu’us! På’gu nai Ha na’annuk i fuetsån-ña si Yu’us kumu Rai!  På’gu nai Ha na’annuk i Misihås-ña ni åoturidåt-ña!”</p>
<p>I finu’ i Saina.</p>
<p>INEPPIN I SÅTMU  Ps 45, 10. 11. 12. 16</p>
<p>R.  I RARAINA TUMOTOHGI GI AGAPA’-MU, MINAGÅGAGU ORU.</p>
<p>I raraina matåchung gi agapa’-mu,</p>
<p>minagågagun oru ginin Ophir.</p>
<p>INEPPI…..</p>
<p>Ekkunguk, hagå-hu, ya un kumprendi;  atituyi yan un dalalaki.</p>
<p>Maleffanñaihun ni taotåo-mu yan i gima’ tatå-mu,</p>
<p>INEPPI…..</p>
<p>Pues siempri u fangguaiya i rai ni bunitå-mu.</p>
<p>sa’ Guiya i ma’gås-mu;</p>
<p>INEPPI…..</p>
<p>Manmaguf manmahogui hålum;</p>
<p>para i palåsyun i rai.</p>
<p>INEPPI…..</p>
<p>SIGUNDU NA TINAITAI 1 Cor 15, 20-26</p>
<p>Un tinaitai ginin i primet na Kattan San Pablo para i taotåo Corinth</p>
<p>Mañelu-hu:</p>
<p>Låo estigui’ i minagåhit na esta i Kristo mana’lå’la’ ginin i finatai, ya Guiya esti gumarentitiha na atyu siha i manmamaigu’ gi finatai u mana’fanlå’la’ lokkui’. Taimanu ha’ na måttu i finatai ginin un låhi, pues taiguennåo ha’ lokkui’ na u fåttu i lina’la’ ginin i finatai un låhi. Taimanu ha’ na todu i taotåo manmåtai put i mandañña’-ñiha yan si Adan, pues taiguennåo ha’ lokkui’ na todu u mana’fanlå’la’ ginin i finatai put i mandañña-ñiha gi Kristo. Låo kada unu u mana’lå’la’ sigun gi tarihå-ña: i Kristo, fine’na; dispues, gi ha’anin i finatton-ña, todu atyu siha i taotåo-ña. Dispues di ennåo u fåttu i uttimu; siempri i Kristo Ha gånna todu i espirituhåt na manmå’gas, åoturidåt, yan fuetsa, ya u entrega i Rainu guatu gi as Yu’us Tåta. Debidi u fanggubetna i Kristo asta ki Ha gånna si Yu’us todu i inimigu ya Ha po’lu siha gi papa’ i addeng-na. I uttimu na inimigu ni para u magånna era i finatai. Ilek-ña i eskritura, “Ha po’lu si Yu’us todu siha gi papa’ i addeng-na.” Klåru magåhit na i palåbras “todu siha” ti såsaonåo guini si Yu’us mismu, Guiya pumo’lu todu siha gi papa’ i Kristo.</p>
<p>I finu’ i Saina.</p>
<p>IBANGHELIU Lk 1, 39-56</p>
<p>ÅLELUIA</p>
<p>R.  Åleluia.  MANA’KAHULU’ SI MARIA GI LANGIT,</p>
<p>YA MANESSALÅO I MANÅNGHIT YU’US PUT I</p>
<p>MINAGUF-ÑIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Chumaddik si Maria guatu gi sengsung giya Hudeha ni gaigi gi eksu’. Humålum gi gima’ Zechariah ya ilek-ña as Isabel, “Håfa dai che’lu-hu.” Anai hininguk i bos-ña as Isabel manggaloppi i patgun gi halum tiyån-ña. Inina si Isabel ni Espiritu Såntu ya kumuentus a’gagang, “Matuna håo entri todu i famalåo’an! Matuna i patgun ni para un fañågu! Håfa i rason na u fåttu giya guåhu esti na dångkulun onru, na i nanan i Saina-hu u fåttu mågi para u bisita yu’? Gigun hu hunguk i bos-mu, manggaloppi i patgun gi halum tiyån-hu ni minagof-ña. U matuna håo sa’ un honggi na u makumpli giya hågu i sinangan i Saina.”</p>
<p>Dispues ilek-ña si Maria:</p>
<p>“I kurason-hu ha tutuna i tinakhilu’ i Saina,</p>
<p>I anti-hu mañodda’ minaguf gi as Yu’us i satbadot-hu.</p>
<p>Ha hassu yu’, i humitdi na tentago-ña;</p>
<p>ya disdi på’gu todu i taotåo u ma’ågang yu’ dichosa.</p>
<p>Si Yu’us, i todu Ha na’siña mandångkulu siha fina’tinås-ña para guåhu,</p>
<p>ya såntus i na’ån’-ña;</p>
<p>Ha ma’asisi’i todu siha i muma’añåñagui Gui’,</p>
<p>disdi un kinahulu’ tåotåo asta ottru.</p>
<p>Ha istitira huyung i metgut na kannai-ña;</p>
<p>ya Ha chalalapun i taotåo siha ni mambanidosu hinassun-ñiha.</p>
<p>Ha såsaggui’ påpa’ i manmetgut siha na rai ginin i tronun-ñiha,</p>
<p>ya Ha na’fanakhilu’ i manakpapa’.</p>
<p>Ha na’fanhåhaspuk i manñålang ni manmåolik siha na kosas,</p>
<p>ya i manriku Ha rititira sin håfa.</p>
<p>Ha kumpli i prumeså-ña ni mañaina-ta,</p>
<p>måttu Gui’ para u ayuda i tentago’-ña as Israhet;</p>
<p>Ya ti maleffa Ha na’annuk i mina’ase’-ña as Abrahan</p>
<p>yan i famagu’on-ña para todu i tiempu.”</p>
<p>Sumåga si Maria gi as Isabel tres mesis, dispues humånåo tåtti para i gimå’-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIX DAMENGGU GI UTDINÅRIU NA TIEMPU</h1>
        <p><strong>Date:</strong> August 9, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xix-damenggu-gi-utdinariu-na-tiempu-4/<p>
        <p>FINE’NA NA TINAITAI 1 Kgs 19, 9a . 11-13a</p>
<p>Un tinaitai ginin i primet na Lepblun i Manrai</p>
<p>Måttu si Elijah gi liyang giya ‘Horeb’, i sabånan Yu’us, ya ennåo nai sumåga. Dispues ilek-ña iSaina, “Hånåo huyung ya un tohgi gi sabåna gi me’nan iSaina; para u faloffan iSaina.”  Un metgut yan makkat na månglu’ yumayamak i sabåna siha yan umi’ipi’ i atchu’ gi me’nan iSaina—låo taigui iSainagi halum i manglu’.  Dispues di i manglu’ i linåo—låo taigui iSainagi linåo.  Dispues di i linåo måttu i guafi—låo taigui iSainagi guafi.  Dispues di i guafi måttu un suåbi na guinaifin månglu’.  Anai ha hunguk esti si Elijah ha tåmpi i matå-ña gi halum i kapå-ña ya humånåo ya tumohgi gi intrådan i liyang.</p>
<p>I finu’ i Saina.</p>
<p>INEPPIN I SÅTMU Ps 85, 9. 10. 1l-12, 13-14</p>
<p>R.  (7)  ASAINA, NA’LI’I’ HAM NU I YINE’ASE’-MU,</p>
<p>YAN NÅ’I HAM NU I SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña.</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI…..</p>
<p>U asudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI…..</p>
<p>ISainau chuda’ påpa’ i bendision-ña;</p>
<p>ya u bula kusetchån-ña i tano’-ta.</p>
<p>U fofo’na i rikesa gi me’nån iSaina,</p>
<p>yan u giniha gi uriyan i pinikåt-ña.</p>
<p>INEPPI…..</p>
<p>SIGUNDU NA TINAITAI Rom 9, 1-5</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>I minagåhit hu såsangan, iyun i Kristo yu’ ya ti mandadagi yu’.  I kunsensiåk-ku lokkui’, ni ginigiha ni Espiritu Såntu, ha asigugura yu’ na ti mandadagi yu’ anai hu sångan na mandångkulu siha i piniti-hu, na tåya’ finakpu’-ñiha i pinadesin i kurason-hu para i taotåo-hu siha, era atyu siha sinsen-hu yan hagå’-hu!  Put siha na hu diseha na guåhu mohun u matdisi si Yu’us ya bai hu ma’apåtta ginin i Kristo. Tåotåo Yu’us siha; Ha na’famagu’on-ña ya Ha na’matungu’ nu siha i gloriå-ña; Ha fa’tinas i kuntratå-ña nu siha ya Ha nå’i ni Lai; siha gumogo’ti i magåhit na adorasion; esta marisibi i prumesan Yu’us siha; manmafañågu siha ginin i mamfamosu na Hibrehu; ya i Kristo, kumu tåotåo Gui’, såsaonåo Gui’ gi rasan-ñiha. Puedi si Yu’us, ni Ha gubebetna todu, u matuna para todu i tiempu! Åmen.</p>
<p>I finu’ i Saina.</p>
<p>IBANGHELIU Mt 14, 22-33</p>
<p>ÅLELUIA</p>
<p>R.  Åleluia.       Mahålang yu’ hu nanangga i Saina,</p>
<p>i anti-hu ha nanangga i fino’-ña.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Anai manhåspuk i linahyan tåotåo Ha insisti si Jesus na u fanma’udai gi boti i mandisipulu-ña ya u fanmofo’na guatu gi ottru båndan hagoi, mientras Ha rititira i taotåo siha. Dispues di Ha na’fanhånåo si Jesus i taotåo siha, humånåo Gui’ na maisa hulu’ gi eksu’ para u fanåyuyut, ya Guiguiya ha’ na maisa guennåo anai kumeke homhum.  Mientras tåntu, i boti ni esta måolik chinago’ña huyung tinituhun chinalåochåo ni napu sa’ mumetgut i manglu’. Kåsi ennåo i alas tres gi chatanmak mali’i’ Gui’ guaguaguatu giya siha mamomokkat gi hilu’ i hanum. Anai mali’i’ Gui’ na mamomokkat gi hilu’ hånum nina’fansen luhan i mandisipulu. Ilik-ñiha, “Ennagui’ i fafa’ñagui,” ya gi mina’a’ñao-ñiha manessalåo. Insigidas maninasigura siha as Jesus “Na’fantrangkilu ha’ hamyu! Guåhu ha’. Cha’-miyu fanma’å’a’ñåo!” Kumuentus si Pedro ya ilek-ña, “Asaina, yanggin magåhit na Hågu, tågu’ yu’ ya bai hu famokkat gi hilu’ hånum guatu giya Hågu.”  Ilek-ña si Jesus, “Maila’!” Pues humuyung si Pedro gi boti ya ha tutuhun mamokkat gi hilu’ hånum guatu para as Jesus. Låo anai ha sienti na gof metgut i manglu’, muma’å’ñåo gui’ ya ha tutuhun mañokñuk, pues umessalåo, “Asaina, na’libri yu’!” Ha istira huyung i kannai-ña, “Ai na ninátata i hinenggem-mu!  Håfa na muma’å’ñåo håo?” Gigun humålum i dos gi boti, pumåra i manglu’. Atyu siha i maniståba gi halum i boti ma’adora Gui’ ilik-ñiha, “Sin duda, magåhit, Hågu i Lahin Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVIII DAMENGGU GI UTDINÅRIU NA TIEMPU</h1>
        <p><strong>Date:</strong> August 2, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xviii-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                              Is 55, 1-3</p>
<p>Un tinaitai ginin i Lepblun i Prufeta as Isaias</p>
<p>Ilek-ña iSaina:</p>
<p>Todu hamyu ni manmå’hu,</p>
<p>fanmamaila’ para i hanum!</p>
<p>Todu hamyu ni manaisalappi’,</p>
<p>fanmamaila’, risibi i grånun trigu yan en kannu’;</p>
<p>Fanmamaila’, sin en fanmanapåsi yan sin gåstu,</p>
<p>fanggimin binu yan letchi!</p>
<p>Sa’ håfa na para en gasta i salåppi’-miyu gi atyu i ti pån;</p>
<p>i suetdun-miyu gi atyu i ti siña numa’haspuk?</p>
<p>Ekkunguk Yu’, ya siempri mañotchu hamyu måolik,</p>
<p>siempri manmaguf hamyu gi rikesa.</p>
<p>Fanmamaila’ giya Guåhu ya en gef ripåra,</p>
<p>ekkunguk, kosa ki en fanggai lina’la’.</p>
<p>Bai Hu rinueba yan hamyu i taihinekkuk na kuntråta,</p>
<p>i minaolik ni ma’asigura si David.</p>
<p>I finu’ i Saina.</p>
<p>INEPPIN I SÅTMU                                                               Ps 145, 8-9. 15-16. 17-18</p>
<p>R.  (16)  I KANNAI I SAINA MUNA’FAÑOCHOTCHU HIT;</p>
<p>HA O’OPPI TODU I NISISIDÅT-TA.</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i.</p>
<p>Måolik iSainapara todu</p>
<p>ya Ha ma’asisi’i todu i fina’tinås-ña.</p>
<p>INEPPI…..</p>
<p>I matan todu ma’a’atan Håo kun inangokku;</p>
<p>ya Un nåna’i siha nengkannu’-ñiha gi ma’apunta na tiempu.</p>
<p>Un baba i kannai-mu</p>
<p>ya Un na’satisfetchu i minalagu’ todu i manlåla’la’ na kosas.</p>
<p>INEPPI …</p>
<p>Tunas HåoAsainagi todu i bidå-mu,</p>
<p>fiet Håo gi todu i che’cho’-mu.</p>
<p>Hihut Håo,Asaina, para atyu siha i umå’agang Håo,</p>
<p>para atyu siha i umå’agang Håo gi minagåhit.</p>
<p>INEPPI…..</p>
<p>SIGUNDU NA TINAITAI                                                                Rom 8, 35. 37-39</p>
<p>Untinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Intonsis håyi para u sipåra hit ginin i ginifli’i’ i Kristo? Kåo i prublema, pat i chinatsaga, osino yanggin manmapetsigi hit, pat i niñalang osino i pinepbli pat i piniligru osino i finatai?</p>
<p>Låo gi todu esti siha, hita manmanggånna ginin Guiya ni gumufli’i’ hit!  Siguru yu’ na tåya’ siña sumipåra hit ginin i ginifli’e’-ña: ni i finatai osino i lina’la’, ni i manånghit osino ottru manmå’gas i langit, osino pudet, ni i prisenti osino i mamamaila’ na tiempu, ni i sanhilu’ na tånu’  osino i sampapa’ na tånu’–ni håfa gi todu i nina’huyung siha u siña sumipåra hit ginin i ginifli’i’ Yu’us ni manmanå’i hit para iyot-ta ginin i Kristo Jesus i Saina-ta.</p>
<p>I finu’ i Saina.</p>
<p>IBANGHELIU                                                                                               Mt 14, 13-21</p>
<p>ÅLELUIA</p>
<p>R.  Åleluia.  TÅYA’  LÅLA’LA’ GININ I PÅN HA’,</p>
<p>LÅO GININ I FINIHU’ NI MÅFATTU GININ I PACHUT YU’US.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Anai Ha hunguk si Jesus put i finatai Juan i manakpåpangi, ma’udai gi boti ya humånåo</p>
<p>Guiguiya ha’ na maisa para un lugåt ni tåya’ tåotåo. Mahunguk ni linahyan esti, pues manmamokkat ya madalalaki Gui’ ginin i sengsung siha. Anai tumunuk si Jesus ginin i boti ya Ha li’i’ i linahyan tåotåo, nina’ma’åsi’ i kurason-ña, ya Ha na’fanhomlu’ i manmalångun-ñiha.</p>
<p>Anai kumekehomhum, manmåttu i mandisipulu-ña ya masangåni Gui’, “Tåya’ sumåsaga guini na lugåt ya esta kalang atrasåo. Sotta i taotåo siha ya u fanhånåo para i sengsung ya u fanmamåhan na’-ñiha.”</p>
<p>Mansinangåni siha as Jesus, “Ti prisisu na u fanmachalapun.  Hamyu mismu nå’i siha  na’ñiha.”</p>
<p>Manmanoppi siha, “Tåya’ guini sino ki ennåo ha’ i singku pidåsun pån yan dos guihan.”</p>
<p>Ilek-ña si Jesus nu siha, “Chuli’ mågi ennåo.” Dispues Ha tågu’ i linahyan tåotåo para u fanmatå’chung gi cha’guan. Ha chuli’ i singku na pidåsun pån yan dos guihan, ya tumalakhilu’ gi langit, Ha bendisi ya Ha ipi’ i pån ya Ha nå’i i mandisipulu-ña ya siha pumåtti i taotåo siha. Todu atyu siha i maniståba mañotchu asta ki manhåspuk. I ngatnan anai marikohi bula ha’ dossi na kanåstra. Atyu siha i maniståba guihi mås ki singku mit fuera di i famalåo’an yan famagu’un.</p>
<p>I Ibangheliun i Saina.</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU</h1>
        <p><strong>Date:</strong> July 26, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                      1 Kgs 3, 5. 7-12</p>
<p>Un tinaitai ginin i fine’na na Lepblun i Manrai</p>
<p>Umannuk iSainagi guinifin Solomon gi puengi.  Ilek-ña si Yu’us, “Gågåo Yu’ ni malago’-mu, ya bai Hu nå’i håo.”  Manoppi si Solomon:  “OAsaina, Yu’os-su, Un na’rai yu’, i tentago’-mu, para bai hu tahgui si tatå-hu as David; låo hobinsitu ha’ yu’, ya ti hu tungu’ håfa para bai hu cho’gui.  Hu setbi håo gi entalu’ i taotåo siha ni Un atyik, un dångkulu na katdumin tåotåo ya ti siña manmatufung.  Intonsis, nå’i i tentago’-mu, un kurason ni siña mangumprendi para u husga i taotåo-mu yan para u distinggi i dinanchi ginin i linachi.  Sa’ håyi siña gumubetna esti i kantidå na tåotåo-mu?”</p>
<p>Nina’maguf iSainasa’ Ha atyik si Solomon esti na ginagåo.  Pues ilek-ña si Yu’us nu guiya:  “Yå ki esti ginagåo-mu – åhi’ ti anåkku’ na lina’la’ para hågu, åhi’ ti rikesa, osino i lina’la’ i inimigu-mu siha, låo kinemprendi para un tungu’ håfa dinanchi – bai Hu cho’gui taimanu i ginagåo-mu.  Hu nå’i håo un kurason ni sen tomtum yan bula kinimprendi ya tåya’ parehu-mu asta på’gu, yan dispues di hågu tåya’ u fåttu u parehu yan hågu.”</p>
<p>I  finu’ i Saina.</p>
<p>INEPPIN I SÅTMU                                          Ps 119, 57. 72. 76-77. 127-128. 129-130</p>
<p>R.  (97)  ASAINA, HU GUAIYA I TINAGO’-MU SIHA.</p>
<p>Hågu ha’ malago’-hu,Asaina;</p>
<p>hu prumeti para bai hu cho’gui i fino’-mu.</p>
<p>I tinagu’ i labios-mu mås guaguan para guåhu</p>
<p>ki mit na pidåsun oru yan plåta.</p>
<p>INEPPI…..</p>
<p>Puedi i guinaiyam-mu u kunsuela yu’</p>
<p>sigun gi prumeså-mu nu i tentago’-mu.</p>
<p>Na’fåttu i yine’ase’-mu giya guåhu ya bai hu lå’la’,</p>
<p>sa’ i finana’guem-mu ennåo minagof-fu.</p>
<p>INEPPI…..</p>
<p>Hu sen guaiya i tinago’-mu</p>
<p>mås ki i mås finu na oru.</p>
<p>Put ennåo na hu dalalalaki todu i tinago’-mu;</p>
<p>hu chatli’i’ todu i linachi.</p>
<p>INEPPI…..</p>
<p>Mambunitu i tinago’-mu siha;</p>
<p>pues put ennåo na hu kukumpli.</p>
<p>Yanggin matungu’ i fino’-mu, ennåo mannåna’i inina,</p>
<p>ya Ha nåna’i kinemprendi atyu siha i mansinsiyu.</p>
<p>INEPPI…..</p>
<p>SIGUNDU NA TINAITAI                                                                                Rom 8, 28-30</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ta tungu’ na Ha chocho’gui si Yu’us i maolik para atyu siha i gumofli’i’ Gui’, atyu siha i Ha ågang sigun gi intension-ña.  Atyu siha i esta si Yu’us Ha atyik Ha na’fañahngi lokkui’ para u famparehu yan i Lahi-ña, kosa ki Guiya i Lahi-ña u primeru gi entalu’ i meggai na mañe’lu.  Intonsis atyu siha i Ha na’fañahngi si Yu’us Ha ågang; ya atyu siha i Ha ågang, Ha na’fanunas gi me’nå-ña, yan Ha na’fañåonåo siha gi gloriå-ña.</p>
<p>I finu’ i Saina.</p>
<p>IBANGHELIU                                                                                     Mt 13, 44-52</p>
<p>ÅLELUIA   Mt 11, 25</p>
<p>R.  Åleluia.  U MATUNA HÅO, TÅTA, SAINAN I LANGIT YAN I TANU’;</p>
<p>UN NA’MATUNGU’ NI MANAKPAPA’ NA TÅOTÅO I MISTERIUN I RAINU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni linahyan tåotåo:</p>
<p>“I Rainun i langit siña ma’akumpåra yan un guaguan na alåhas ni mahåfut gi fanggualu’an ya dispues sinedda’ ni un tåotåo. Ha nå’na’ di nuebu, ya gi minagof-ña humånåo ya ha bendi todu i guinaha-ña ya ha fåhan ennåo na guålu’. “Parehu lokkui’, i Rainun i langit kalang i kumitsiånti ni manispipiha ni manmåolik na petlas. Anai ha sodda’ unu ni sen guaguan na petlas, humånåo tåtti ya ha na’fanmabendi todu i guinaha-ña ya ha fåhan ennåo na petlas.  “I Rainun i langit lokkui’ siña ma’akumpåra yan i chinchulu ni mayotti huyung gi hagoi, ya manrikohi todu klåsin guihan. Anai bula, masåggui’ hålum gi kantun hagoi ya manmatå’chung påpa’ para u ma’ayik atyu i manggái bali ya manmapo’lu gi sahguan. Atyu siha i manai bali manmayuti’. Taiguennåo ha’ siempri humuyongña gi uttimun i tanu’.  U fanhånåo i manånghit huyung ya u masipåra i manailayi ginin i manmåolik, ya u fanmayotti guatu gi sagan guåfi i manailayi, anai u fanggågak yan u fanchikchik nifin-ñiha.”</p>
<p>Mamfinaisin siha as Jesus, “Kåo en kemprendi todu esti siha?”</p>
<p>Manmanoppi siha, “Hunggan.”</p>
<p>Pues ilek-ña si Jesus, “Kada unu gi ma’estrun i Lai ni humålum dumisipulu gi Rainun i langit kalang i tatan i gima’ ni siña ha laknus ginin i dipositu-ña parehu ha’ i nuebu yan i bihu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU</h1>
        <p><strong>Date:</strong> July 5, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                               Zec 9, 9-l0</p>
<p>Un tinaitai ginin i Lepblun i Prufeta as Zacarias</p>
<p>Intonsis, ilek-ña i Saina:</p>
<p>Na’maguf håo, O hagan Sion,</p>
<p>essalåo kun minaguf, O hagan Hirusalen!</p>
<p>Atan ha’ sa’ para u fåttu giya hågu i rai-mu;</p>
<p>Guiya un tunas na nana’libri,</p>
<p>humitdi Gui’, yan ma’u’udai gi hilu’ un buliku,</p>
<p>un tatneru, låhi na påtgun buliku.</p>
<p>Siempri ha na’falingu i kalesa ginin Ephraim,</p>
<p>yan i kabåyu ginin Hirusalen;</p>
<p>u falingu i fletchan i gumegera,</p>
<p>ya Guiya para u pruklåma pås para i nasion siha.</p>
<p>I rainon-ña para desdi un tåsi asta ottru tåsi,</p>
<p>yan desdi i Saduk asta i puntan tånu’ siha.</p>
<p>I finu’ i Saina.</p>
<p>INEPPIN I SÅTMU                                                               Ps l45, l-2. 8-9. l0-11. l3-l4</p>
<p>R.(l)  BAI HU TUNA I NA’ÅN-MU TODU I TIEMPU, RAI-HU YAN YU’OS-SU.</p>
<p>Bai hu na’takkilu’ Håo, O Yu’os-su yan Rai-hu,</p>
<p>yan bai hu tuna i na’ån-mu todu i tiempu.</p>
<p>Bai hu bendisi Håo kada diha,</p>
<p>yan bai hu tuna i na’ån-mu todu i tiempu.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu,</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Todu i fina’tinås-mu un manå’i gråsia, OAsaina</p>
<p>ya un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minetgot-mu.</p>
<p>INEPPI…..</p>
<p>Fiet iSainagi todu i fino’-ña,</p>
<p>yan fiet gi todu siha i che’cho’-ña.</p>
<p>ISainaHa supopotta todu atyu siha i mamopoddung</p>
<p>yan Ha na’fanatachu todu atyu siha i manetekkun.</p>
<p>INEPPI…..</p>
<p>SIGUNDU NA TINAITAI                                                                 Rom 8, 9. ll-l3</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Låo ti manlåla’la’ hamyu sigun gi minalagu’ i naturat-miyu kumu tåotåo; inlugåt di esti, manlåla’la’ hamyu sigun gi minalagu’ i Espiritu–yanggin magåhit na låla’la’ i Espiritun Yu’us giya hamyu. Ti iyun i Kristo hamyu yanggin taigui i Espiritun i Kristo giya hamyu.</p>
<p>Yanggin låla’la’ giya hamyu i Espiritun Yu’us, ni muna’lå’la’ ta’lu si Jesus ginin i finatai, pues Guiya ni muna’lå’la’ ta’lu i Kristo ginin i finatai u nå’i lina’la’ i mámatai na tataotåo-miyu ginin i gumaigin i Espiritu-ña giya hamyu.  Pues put ennåo, mañe’lu-hu, na guaha upbligasion-ta, låo ti atyu na klåsin upbligasion ni para ta fanlå’la’ sigun gi minalagu’ naturåt ni gaigi giya hita kumu tåotåo.  Yanggin manlå’la’ hamyu sigun gi naturåt ni gaigi giya hamyu kumu tåotåo, siempri manmåtai hamyu; låo yanggin manlå’la’ hamyu sigun gi Espiritu siempri en pinu’ i isao siha na aksion-miyu ya siempri manlå’la’ hamyu.</p>
<p>I finu’ i Saina.</p>
<p>IBANGHELIU                                                                                               Mt  11, 25-30</p>
<p>ÅLELUIA      Mt 11-25</p>
<p>R. Aleluia.    U MATUNA HÅO, TÅTA, SAINAN I LANGIT YAN I TANU’;</p>
<p>UN NA’MATUNGU’ NI MANDIKIKI’ I MISTERIUN I RAINU.</p>
<p>R.  Aleluia.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Atyu na tiempu taiguini sinangån-ña si Jesus: “Tåta, Sainan långit yan tånu’, Hågu Hu tutuna sa’ atyu siha i ti Un na’matungu’ ni manmalåti’ yan i manomtum Un na’matungu’ ni famagu’un.  Tåta, hunggan magåhit. Sen máguf Håo Un disidi esti siha.</p>
<p>“Todu esti siha Ha nå’i Yu’ si Tåta. Tåya’ tumungu’ i Lahi-ña sino ki i Tata, yan tåya’ tumungu’ i Tata sino ki i Lahi-ña yan maseha håyi malago’-ña na u na’matungu’ i Tata.</p>
<p>“Fanmamaila’ giya Guåhu, todu hamyu ni manyayas yan mangkatgådu, ya Guåhu bai Hu na’fandiskånsa hamyu.  Chili’ i yigu-hu ya en ima gi apågan-miyu ya en fanmanungu’ ginin Guahu, sa’ kariñosu yan humitdi i kurason-hu.  I antin-miyu siempri u fanmañodda’ diskånsu.  I yigu-hu ni para bai Hu nå’i hamyu ti mapput, ya i katga ni para bai Hu po’lu gi hilu’-miyu ñahlalang.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> June 14, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-corpus-christi-4/<p>
        <p>FINE’NA NA TINAITAI                                                                   Dt 8, 2-3. 14b-16a</p>
<p>Un tinaitai ginin i Lepblun Deuteronomy</p>
<p>Ha kuentusi si Moises i taotåo siha ya ilek-ña:  “Hassu håfa taimanu i esta maloffan na kuarenta åñus anai iSaina, i Yi’us-miyu, Ha ga’chungi hamyu gi todu i biahin-miyu gi disiettu, para en fanchinagi gi pinadesi yan para u tungu’ kåo gaigi gi intension-miyu na para en esgi i tinago’-ña siha.  Pues put ennåo na Ha na’fanmamadesi hamyu gi niñalang ya dispues Ha na’fañotchu hamyu ni pån ginin i langit, era i manna, un nengkannu’ ni hamyu yan ni i tatan-miyu ti en tingu’, put para en fanfina’nu’i na åhi’ ti ginin i pån ha’ nai låla’la’ i taotåo, låo ginin kada palåbra ni humuhuyung gi pachut iSaina.</p>
<p>“Hassu, iSaina, i Yi’us-miyu, ni kumonni’ hamyu huyung ginin Ihipto, atyu i sagan isklåbu; i umisgaihun hamyu gi taddung yan båba na disiettu anai meggai kulepbla yan saligåo siha, i anglu’ yan taihanum na odda’; i muna’huyung hånum para hamyu ginin i atchu’ yan nina’fañotchu hamyu manna gi disiettu, un klåsin nengkannu’ ni ti matungu’ ni mañainan-miyu.”</p>
<p>I finu’ i Saina.</p>
<p>INEPPIN I SÅTMU                                                   Ps 147, 12-13. 14-15. 19-20</p>
<p>R.  (12)  HIRUSALEN, TUNA I SAINA.</p>
<p>Tuna iSaina, Hirusalen;</p>
<p>tuna i Yi’os-mu, Sion,</p>
<p>Sa’ Ha na’metgut i kandålun i trangkan-miyu,</p>
<p>esta Ha bendisi i famagu’un-miyu gi sanhalum-miyu.</p>
<p>INEPPI…..</p>
<p>Ha na’fåttu pås gi linderun-miyu,</p>
<p>yan Ha na’fañotchu hamyu nu i mås måolik na trigu.</p>
<p>ISainaHa na’fåttu i tinago’-ña gi tanu’;</p>
<p>chaddik måttu i palabrås-ña!</p>
<p>INEPPI ….</p>
<p>ISainaHa pruklåma i fino’-ña as Jacob,</p>
<p>i tinago’-ña yan i areklamenton-ña as Israhet.</p>
<p>Ti Ha cho’gui esti para ottru nasion siha;</p>
<p>ti Ha sangåni i ottru nasion nu i tinago’-ña siha.</p>
<p>Åleluia!</p>
<p>INEPPI…..</p>
<p>SIGUNDU NA TINAITAI                                                                             1 Cor 10, 16-17</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>I tasa ni ta u’usa gi Senan i Saina yan put ennåo na ta nåna’i gråsia si Yu’us: yanggin manggimin hit ginin ennao, mañåsaonåo hit manggimin gi haga’ i Kristo. Yan i pån ni ta i’ipi’; yanggin ta kånnu’ ennåo, mañåsaonåo hit mañotchu gi tataotåo i Kristo.</p>
<p>Gaigi guini unu na pidasun pån, ya todus hit, maseha manmeggai hit, unu ha’ hit na tataotåo, sa’ todus hit mañåsaonåo gi etmismu pidåsun pån.</p>
<p>I finu’ i Saina.</p>
<p>IBANGHELIU                                                                                               Jn 6, 51-58</p>
<p>ÅLELUIA     Jn 6, 51-52</p>
<p>R.  Åleluia, åleluia.  ILEK-ÑA I SAINA, GUÅHU I LALA’LA’ NA PÅN GININ I LANGIT; HÅYI I KUMÅNNU’ ESTI NA PÅN U TAIHINEKKUK  LINA’LÅ’-ÑA.                                                                                  R. Åleluia, åleluia</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus ni linahyan ManHudihos:</p>
<p>Guåhu mismu i lala’la’ na pån ni måttu ginin i langit.</p>
<p>Håyi i kumånnu’ esti na pån u taihinekkuk lina’lå’-ña;</p>
<p>i pån ni para bai Hu na’enñaihun Guiya ennåo i sinsen-hu,</p>
<p>para i lina’la’ i tanu’.”</p>
<p>Anai mahunguk esti ni ManHudihos manatgumentu entri siha, ilik-ñiñiha, “Taimanu para na’i-ña ni sinsen-ña para ta kånnu’?”  Put ennåo na ilekña si Jesus nu siha:</p>
<p>“Åmen, åmen, bai Hu asigura hamyu ni minagåhit, yanggin ti en kannu’ i sensin i Lahin i Taotåo ya ti en gimin i hagå’-ña, u tåya’ lina’la’-miyu.</p>
<p>Atyu i chumotchu ni sinsen-hu yan gumimin i hagå’-hu u lå’la’ para siempri, ya Guåhu bai Hu na’kahulu’ gui’ gi uttimu na ha’åni.  I sinsen-hu magåhit na nengkannu’ yan i hagå’-hu magåhit na gimin. I taotåo ni chumotchu ni sinsen-hu yan gumimin ni hagå’-hu sumåsaga giya Guåhu, yan Guåhu giya guiya.</p>
<p>Taimanu ha’ si Tåta ni guaha lina’lå’-ña Ha na’hånåo Yu’ ya Guåhu guaha lina’lå’-hu sa’ put si Tåta, taiguennåo ha’ i taotåo ni chumotchu nu Guåhu</p>
<p>u gai lina’la’ gui’ sa’ put Guåhu.  Estigui’ i pån ni måttu påpa’ ginin i langit.</p>
<p>Ti parehu yan i mañainan-miyu ni mañotchu låo manmåtai ha’,  i taotåo ni chumotchu guini na pån u lå’la’ para todu i tiempu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES SANTISIMA TRINIDAD</h1>
        <p><strong>Date:</strong> June 7, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad-4/<p>
        <p>FINE’NA NA TINAITAI                                                                                  Ex 34, 4-6. 8-9</p>
<p>Un tinaitai ginin i Lepblun Exodus</p>
<p>Tåftaf gi egga’an humånåo si Moises hulu’ gi Sabånan Sinai sa’ tinagu’ gui’ niSaina, ya ha chuchuli’ i dos na tapblon åtchu’.</p>
<p>Anai tumunuk påpa’ si Yu’us gi halum mapagåhis tumohgi guihi gi fi’un Moises ya Ha anunsia i na’ån-ña, “Saina.”  Pues maloffan si Yu’us gi me’nå-ña ya umessalåo, “ISaina,iSaina, un yo’asi’ yan na’maguf na Yu’us, ñating lalålu’ yan bula guinaiya yan fiet Gui’.”  Insigidas tumekkun påpa’ gi tanu’ si Moises ya manadora.  Pues ilek-ña, “Yanggin maguf Håo nu guåhu, OAsaina, maila’ ya ta fanhita.  Magåhit na manåguaguat esti siha na tåotåo; låo dispensa i baba na bidan-måmi yan i isao-måmi, ya risibi ham kumu iyom-mu.”</p>
<p>I finu’ i Saina.</p>
<p>INEPPIN I SÅTMU                                                                  Dn 3, 52. 53. 54. 55. 56</p>
<p>R.  (52)  GLORIA YAN TININA PARA TODU I MANAIHINEKKUK NA TIEMPU!</p>
<p>U matuna Håo, O Asaina, i Yi’us i Tatan-måmi,</p>
<p>tunåyun yan takkilo’ña ki håyi para todu i tiempu;</p>
<p>Yan u matuna i santus yan gloriosu na na’ån-mu,</p>
<p>tunåyun yan takkilo’ña ki håyi para todu i siklu siha.</p>
<p>INEPPI…..</p>
<p>U matuna Håo gi halum i templu anai gaigi i santus na gloriå-mu,</p>
<p>tunåyun yan gloriosu gi hilu’ todu para todu i tiempu.</p>
<p>INEPPI…..</p>
<p>U matuna Håo gi tronun i rainom-mu,</p>
<p>tunåyun yan takkilo’ña ki håyi para todu i tiempu.</p>
<p>INEPPI…..</p>
<p>U matuna Håo ni uma’atan hålum i mås manåddung</p>
<p>ginin i tronu-mu gi hilu’ i cherubim,</p>
<p>tunåyun yan takkilo’ña ki håyi para todu i tiempu.</p>
<p>INEPPI…..</p>
<p>SIGUNDU NA TINAITAI                                                                    2 Cor 13, 11-13</p>
<p>Un tinaitai ginin i sigundu na Kattan San Pablo para i taotåo Corinth</p>
<p>Håfañe’lus, fanmaguf.</p>
<p>Che’gui kuåntu i siña para en fansen måolik; dalalaki atyu i hu fafaisin hamyu; fanakomfotma unu yan ottru; fanlå’la’ gi pås. Ya siempri i Yi’os guinaiya yan pås u såga giya hamyu.  Fanasáluda unu yan ottru ni chikun che’lu.  Todu i taotåo Yu’us siha mana’håhanåo i saludun-ñiha para hamyu.</p>
<p>I grasian i Saina as Jesukristo, yan i guinaiyan Yu’us, yan i dinañña’ gi Espiritu Såntu u gaigi giya hamyu.</p>
<p>I finu’ i Saina.</p>
<p>IBANGHELIU                                                                                     Jn 3, 16-18</p>
<p>ÅLELUIA       Rv 1,8</p>
<p>R.  Åleluia.  U MATUNA I TATA, I LAHI-ÑA YAN I ESPIRITU SÅNTU:</p>
<p>SI YU’US NI GAGAIGI PÅ’GU, NI HAGAS HA’ GAIGI,</p>
<p>YAN GUIYA NI PARA U FÅTTU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus as Nicodemus:</p>
<p>Sa’ put Ha sen guaiya si Yu’us i tanu’ na Ha intrega i uniku na Lahi-ña, kosa ki atyu i manhonggi giya Guiya ti u måtai, inlugåt para u lå’la’ taihinekkuk.  Ti Ha na’hånåo si Yu’us i Lahi-ña para i tanu’ para u kundena i tanu’, sino ki para u masåtba ginin Guiya. Maseha håyi ni manhonggi gi Lahi-ña ti u makundena, låo maseha håyi ni ti manhonggi pues esta gui’ munhåyan makundena, sa’ put i ti manhonggi gui’ gi uniku na Lahin Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> May 31, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes-4/<p>
        <p>FINE’NA NA TINAITAI                                                                               Acts
2, 1-11</p>
<p>Un tinaitai ginin i Bidan i
Manapostulis</p>
<p>Anai måttu i ha’ånin Pentekostes, mansinedda’ i mandisipulu
mane’etnun gi un lugåt. Gotpi ha’ måttu un dångkulu na buruka kalang mohun un
metgut na månglu’ ginin hihilu’ gi mapagåhis ni mahunguk
gi todu i halum guma’ anai manmatåta’chung siha. Kalang guåfi na hula’
manannuk ya dispues machalapun ya mañåga gi hilu’ kada unu giya siha. Todus
mambula ni Espiritu Såntu.  Matutuhun manguentus gi ottru lingguåhi yan
manmananununsia manna’manman na sinangan mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na
ManHudihos siha ginin todu nasion. Mahunguk i buruka ya manetnun gi un dångkulu
na gurupu. Maningkibukåo hinassun-ñiha
sa’ kada unu giya siha mahunguk i lalåhi
manguekuentus gi lingguåhin-ñiha mismu. Nina’fanmanman siha ni todu i masusedi.
 Manmamamaisin sa’ mansen manman,
“Na ada ti todu ha’ esti siha na tåotågui i manguekuentus tåotåo Galileha?
 Håfa taimanu na kada unu giya hami in
hihinguk siha gi lingguåhin-måmi. Puru ham tåotåo Parthian, tåotåo Medes, yan
tåotåo Elamites. Mañåsaga ham giya Mesopotamia, Judea yan Cappadocia, Pontus,
Asia, Phrygia yan Pamphylia, Ihipto, yan i uriyan Libya, fi’un Sirenehu. Guaha
siha bisita ginin Roma, todu ManHudihos, Cretans yan Arabs lokkui’. Låo kada
unu giya hami humunguk siha manguekuentus gi linggguåhin-måmi put i
manna’manman na che’chu’ Yu’us.”</p>
<p>I
finu’ i Saina.</p>
<p>INEPPIN
I SÅTMU                                                               Ps
104, 1. 24. 29-30. 31. 34</p>
<p>R.  (30)    ASAINA, NA’FÅTTU I ESPIRITU-MU</p>
<p>YAN RINUEBA I HICHURAN I TANU’.</p>
<p>Anti-hu,
tuna iSaina!</p>
<p>Asaina,
Yu’os-su, magåhit na må’gas Håo!</p>
<p>Difirentis
klåsi siha i fina’tinås-mu,Asaina!</p>
<p>bula
i tanu’ ni fina’tinås-mu.</p>
<p>INEPPI
…..</p>
<p>Puedi
u tatachu ha’ todu i tiempu i glorian iSaina;</p>
<p>puedi
u maguf iSainani fina’tinås-ña!</p>
<p>Puedi
u nina’maguf si Yu’us ni kantåk-ku;</p>
<p>siempri bai hu
maguf giSaina.</p>
<p>INEPPI…..</p>
<p>Yanggin
Un na’påra manhågung, siempri manmåtai</p>
<p>ya
u fana’lu tåtti gi petbus ni ginin ennåo na manmafa’tinas siha.</p>
<p>Anai
Un na’hånåo mo’na i hinagong-mu, manmafa’tinas siha,</p>
<p>ya
Un rinueba i hichuran i tanu’.</p>
<p>INEPPI
…..</p>
<p>SIGUNDU NA TINAITAI 
                                                               1
Cor 12, 3b-7. 12-13</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafane’lus:</p>
<p>Tåya’ siña kumomfisatñaihun
na si “Jesus Saina Gui’,” solu dinidikta gui’ ni</p>
<p>Espiritu Såntu.  Guaha difirentis
klåsin esperituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu
Saina ha’ masesetbi. Guaha difirentis klåsin kapasidåt para u macho’gui i
sitbisiu, låo etmismu Yu’us numåna’i kapasidåt todu para u macho’gui kada
sitbisiu. Mana’á’annuk i gumaigin i Espiritu gi kada tåotåo para minaolik todu.</p>
<p>I Kristo kalang un tataotåo
ni meggai na påtti; låo un tataotåo ha’, achukka’ manggaigi meggai difirentis
na påtti. Gi etmismu manera, todu hit, maseha ManHudihos siha patsino
MamPagånu, måseha manisklåbu patsino manlibri, manmatakpångi hit gi un tataotåo
ginin i etmismu Espiritu, ya todu hit manmanå’i ni esti i uniku na Espiritu
para ta gimin.</p>
<p>I finu’ i Saina.</p>
<p>“SEQUENCE”</p>
<p>Maila’,
Espiritu Såntu, maila’!</p>
<p>Ya
ginin i linangitan na gimå’-mu</p>
<p>Na’fanina i yiniusan na kåndit!</p>
<p>Maila’,
Tatan i mamopbli!</p>
<p>Maila’,
Hågu ni mannåna’i rigålu’!</p>
<p>Maila’, Hågu ni kandit i kurason
tåotåo!</p>
<p>Hågu,
i mås måolik mangunsuela;</p>
<p>Hågu,
i mås amigun i anti;</p>
<p>Suåbi na diskånsu guini gi tanu’;</p>
<p>Gi
che’chu’-måmi, mamis na diskånsu;</p>
<p>Ma’agradesi
na frinesku gi minaipi;</p>
<p>Kunsuelu gi halum pininiti.</p>
<p>O
matuna na Kåndit Yu’us,</p>
<p>Fanina
guini gi kurason-mu,</p>
<p>Yan na’bula i sanhalum-måmi!</p>
<p>Yanggin
taigui Håo, mantåya’ ham,</p>
<p>Tåya’
måolik cho’chu’ pat hinassu,</p>
<p>Tåya’ libri gi mancha pat båba.</p>
<p>Na’homlu
i chetnut-måmi, na’fanmetgut ham ta’lu;</p>
<p>Gi
inanglu’-måmi na’fåttu i sirenu;</p>
<p>Fa’gåsi i manchan i isao.</p>
<p>Na’mañaña’
i mahettuk na kurason;</p>
<p>Na’lagu’
i manenghing, na’maipi i figu;</p>
<p>Chachalåni i a’abak na ådding.</p>
<p>Gi
mamfi’et, ni manmanadodora</p>
<p>Yan
makomfisatñañaihun Håo kada diha</p>
<p>Na’fåttu i sietti na rigalu-mu;</p>
<p>Nå’i
siha premiun bittut;</p>
<p>Nå’i
siha ni satbasion-mu, O Asaina;</p>
<p>Nå’i siha taihinekkuk na minaguf.
Åmen.</p>
<p>Åleluia.</p>
<p>IBANGHELIU                                                                                   Jn
20, 19-23</p>
<p>R.  Åleluia. 
MAILA’, ESPIRITU SÅNTU, YA UN NA’FAMBULA I</p>
<p>KURASON I
MAMFIET NU HÅGU;</p>
<p>YA NA’FAÑILA’ I GUAFIN I GINIFLI’E’-MU GIYA
SIHA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Juan</p>
<p>Gi pupuengin atyu i primet na
ha’åni gi simåna, maseha manmakandålu ni mandisipulu i pettan atyu na lugåt
anai maniståba siha, put i manma’å’ñao-ñiha ni ManHudihos, måttu si Jesus ya
tumohgi gi me’nan-ñiha. Ilek-ña, “I pås u gaigi giya hamyu.”  Anai munhåyan Ha sångan esti, mamfina’nu’i
siha ni kanai-ña yan i kalaguåk-ña.  Manmaguf
i mandisipulu anai mali’i’ i Saina.
Ilek-ña ta’lu, “I pås u gaigi giya hamyu. 
Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu
na’fanhånåo hamyu.”  Pues
manhinagungi siha ya ilek-ña: 
“Risibi i Espiritu Såntu. 
Yanggin en asi’i i isao tåotåo, u fanma’asi’i siha;  yanggin ti en asi’i, ti u fanma’asi’i
siha.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> May 16, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion-4/<p>
        <p>FINE’NA
NA TINAITAI                                                                               Acts
8, 5-8. 14-17</p>
<p>Un tinaitai ginin i Bidan i
Manapostulis</p>
<p>Put ihemplu
humånåo si Felipe påpa’ para Samåria na songsung ya ha anunsia guihi i
Misihas.  Interu i linahyan ni humunguk
si Felipe yan lumi’i’ i milågru ni ha cho’gui, magef ékkunguk håfa para u
sångan. Guaha meggai ni mangái ispiritu ni manaplacha’, ni manhuyung
mane’essalåo a’gagang. Meggai lokkui’ siha ni mamparalitiku yan maninutit
mana’fanhomlu’. I silebrasion gi sengsung ma’åomenta ya mås bibu.</p>
<p>Anai mahunguk ni
Manapostulis giya Hirusalen na ma’aksepta i finu’ Yu’us giya Samåria,
mana’hånåo si Pedro yan si Juan guatu giya siha.  Humånåo i dos påpa’ para esti siha na tåotåo
ya manåyuyut para u marisibi i Espiritu Såntu. 
Trabiha ti tumutunuk i Espiritu Såntu gi hilu’-ñiha, sa’ på’gu ha’
manmatakpåpangi siha gi na’an i Saina as Jesus. 
Anai måttu i dos mapo’lu i kannai-ñiha gi hilu’-ñiha ya insigidas
marisibi i Espiritu Såntu.</p>
<p>I finu’ i Saina.</p>
<p>INEPPIN
I SÅTMU                                                               Ps
66, 1-3. 4-5, 6-7, 16. 20</p>
<p>R.  (1) 
PO’LU YA U ESSALÅO I TANU’ GI MINAGUF PARA SI YU’US.</p>
<p>Fanessalåo kun minaguf para si Yu’us, todu hamyu ni
manggaigi gi tanu’;</p>
<p>kantåyi tinina
para i glorian i na’ån-ña;</p>
<p>pruklåma i
takkilu’ na matunå-ña.</p>
<p>Sangåni si Yu’us: “Manna’manman siha i bidå-mu!”</p>
<p>INEPPI …..</p>
<p>“Po’lu ya todu i manggaigi gi tanu’ un ma’adora yan u fangånta tinina para Hågu,</p>
<p>ya u makånta
tinina para i na’ån-mu!”</p>
<p>Fanmamaila’ ya en li’i’ i
che’chu’ Yu’us,</p>
<p>i manna’manman na che’cho’-ña gi entalu’ i
taotåo siha.</p>
<p>INEPPI…..</p>
<p>Ha tulaika i tasi para un
ånglu’ na tånu’;</p>
<p>manmamokkat siha gi entalu’ i sadduk.</p>
<p>Pues maila’ ya ta fanmaguf giya Guiya,</p>
<p>manggubebetna ni minetgot-ña para
todu i tiempu.</p>
<p>INEPPI…..</p>
<p>Fanékkunguk, todu hamyu ni
manma’å’ñåo as Yu’us,</p>
<p>mientras hu diklålara håfa bidå-ña nu
guåhu.</p>
<p>U matuna si Yu’us, ni Ha nåna’i
yu’ ni malago’-hu</p>
<p>i mina’åsi’ ni hu gågagåo gi tinayuyut.</p>
<p>INEPPI…..</p>
<p>SIGUNDU
NA TINAITAI                                                                             1
Pt 3, 15-18</p>
<p>Un tinaitai ginin i fine’na na
Kattan San Pedro</p>
<p>Mangginifli’e’-hu:</p>
<p>Ribirensia i Kristo gi kurason-miyu, yan
tuna Gui’ kumu Saina.  Na’fanlistu hamyu
todu i tiempu umoppi maseha håyi ni fumaisen hamyu para en isplika i inangokku
ni gaigi giya hamyu, låo che’gui esti kun kariñu yan rispetu. Na’fanggåsgas
kunsensian-miyu, kosa ki yanggin manma’insutta hamyu, atyu siha i sumångan i
tailayi pat i maolik na konduktan-miyu kumu mandisipulun i Kristo u fanmamåhlåo
ni sinangan-ñiha.  Måolekña mamadesi put
i machocho’gui i maolik, yanggin esti i minalagu’ Yu’us, ki macho’gui i
tailayi.  I Kristo måtai put isao un
biåhi para todu, un måolik na tåotåo put i mani’isåo, put i para en
fangkinenni’ guatu gi as Yu’us.  Mapunu’
Gui’ gi tataotåo, låo mana’lå’la’ gi espirituhåt.</p>
<p>I finu’
i Saina.</p>
<p>IBANGHELIU                                                                                               Jn
14, 15-21</p>
<p>ÅLELUIA    Jn 14, 23</p>
<p>R.  Åleluia. 
YANGGIN HÅYI GUMUFLI’I’ YU’, PUES SIEMPRI
HA KUKUMPLI I FINO’-HU ILEK-ÑA I SAINA, YA SIEMPRI U
GINEFLI’I’ AS TATÅ-HU, YA BAI IN FATTU GUATU GIYA
GUIYA.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Juan</p>
<p>Ilek-ña si Jesus ni
mandisipulu-ña:</p>
<p>Yanggin en gefli’i’ Yu’, ya en kikimpli
i tinago’-hu siha, bai Hu faisin si Tåta,
ya Guiya en fannina’hanågui ottru na Paraklitu—para
en fanhahamyu todu i tiempu:  i Espiritun
minagåhit, ni ti siña rinisibi Gui’ ni
tanu’,  sa’ ti siña lini’i’ Gui’ yan ti
siña tiningu’ Gui’ låo hamyu en tingu’ Gui’ sa’ sumåsaga Gui’ giya hamyu yan siempri gaigi
gi sanhalum-miyu.  Ti bai Hu dingu hamyu
kalang i manai saina; siempri tumata’lu Yu’ mågi
giya hamyu.  Un råtu ta’lu ya siempri i tanu’ ti u li’i’
Yu’; låo hamyu en lili’i’ ha’ Yu’ kumu unu ni gai lina’la’, ya siempri manggai lina’la’
hamyu.  Guennao na ha’åni
siempri en tingu’ na gaigi Yu’ gi as Tatå-hu,
ya hamyu manggaigi giya Guåhu, ya Guåhu gaigi Yu’ giya hamyu.  Atyu i umo’osgi i tinago’-hu guiya ennåo i
gumufli’i’ Yu’;  ya atyu i gumufli’i’ Yu’
siempri ginefli’i’ as Tatå-hu.</p>
<p>Guåhu lokkui’ bai Hu gufli’i’ gui’ ya bai
na’tungu’ gui’ nu Guåhu.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSION pat  DAMENGGUN YINI’USAN MINA’ÅSI’</h1>
        <p><strong>Date:</strong> April 18, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-pasguan-resureksion-pat-damenggun-yiniusan-minaasi-4/<p>
        <p>FINE’NA NA TINAITAI                                                                               Acts
2, 42-47</p>
<p>Un
tinaitai ginin i Bidan i ManApostulis</p>
<p>I mañe’lu siha madalalaki i fina’nå’guin i manapostulis yan i lina’la’ i manmanhonggi, gi ma’ipi’ i pån
yan i tinayuyut siha.  Un rispitåo na
mina’å’ñåo måttu giya siha, sa’ mali’i’ na meggai manna’manman na cho’chu’ yan
siñåt macho’gui ni manapostulis.  Atyu siha i manmanhonggi manapatti todu ni
guinahan-ñiha kumu kumunidåt;  ma bendi todu i guinahan-ñiha ya ma dibidi
todu gi entri siha sigun gi nisisidåt unu kada unu.  Manhåhanåo guatu gi lugåt i Templu kada diha,
ya gi gima’-ñiha nai ma’i’ipi’ i pån. Manmamaguf yan mandadañña’ mañotchu, yan
ma’o’onra si Yu’us ya magåga’um i kurason i taotåo siha. Kada diha si Yu’us Ha
åomementa atyu siha i manmasåtba.</p>
<p>I finu’ i Saina.</p>
<p>INEPPIN I SÅTMU                                                               Ps
118, 2-4. 13-15. 22-24</p>
<p>R.  (1) 
NÅ’I GRÅSIA I SAINA SA’ MÅOLIK GUI’, TAIHINEKUK I GINEFLI’E’-ÑA.</p>
<p>Po’lu
i gima’ Israhet ya u åluk,</p>
<p>“I
ginefli’i’ Yu’us dinidira todu i tiempu.”</p>
<p>Po’lu
i gima’ Aaron ya u åluk,</p>
<p>“I
ginefli’i’ Yu’us dinidira todu i tiempu.”</p>
<p>Po’lu
atyu siha i manma’å’ñåo niSainaya
u ma’åluk,</p>
<p>“I
ginefli’i’ Yu’us dinidira todu i tiempu.”</p>
<p>INEPPI…..</p>
<p>Dångkulu
atburutu-hu ya kumekepoddung yu’,</p>
<p>låo
måttu iSainapara u akudi yu’.</p>
<p>ISaina, i fuetsåk-ku yan i
minetgot-tu,</p>
<p>måttu
giya guåhu kumu satbadot.</p>
<p>I
na’maguf yan a’gang na essalåo</p>
<p>mahunguk
ginin i tento’ i manmanggånna:</p>
<p>INEPPI…..</p>
<p>I
atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi
gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta
silebra.</p>
<p>INEPPI…..</p>
<p>SIGUNDU NA TINAITAI                                                                            1
Pt 1, 3-9</p>
<p>Un
tinaitai ginin i fine’na na Kattan San Pedro</p>
<p>Maila’ ya ta nå’i agradesimentu i Yi’us yan
Tatan i Saina-ta as Jesukristo!  Put i
dangkulun mina’ase’-ña Ha nå’i hit nuebu na lina’la’ anai Ha na’lå’la’ ta’lu si
Jesukristo ginin i finatai. Estigui’ muna’fambula hit ni lala’la’ na
inangokku,  ya put ennåo na ta nanangga
na ta risibi i abundånsia na bendision ni Ha na’sahngi si Yu’us para i
taotåo-ña siha. Ha na’sahngi esti siha gi langit para hamyu, anai ti siña u
lamas pat u båba osino u falingu.  Put i
hinenggin-miyu na i fuetsan Yu’us u prutehi hamyu asta ki i satbasion ni
mapripåra mana’annuk gi uttimun i tanu’. Na’fanmaguf hamyu put esti, achukka’
nisisåriu på’gu na en fantristi un råtu sa’ put i meggai klåsin achåki en
padedesi.  Mina’taiguini esti put i para
en fanmachagi na magåhit i hinenggin-miyu. Kun todu i oru, ni siña madistrosa, machachagi kåo siña u
dinistrosa ni guafi; pues parehu yan i hinenggin-miyu, ni guaguañña ki i oru,
debi lokkui’ di u machagi, kosa ki u mesngun ya u fama’prueba para tinina yan
gloria yan onru gi Ha’åni anai mana’annuk si Jesukristo.  Achukka’ ti en lili’i’ Gui’, en gefli’i’
Gui’, yan en henggi Gui’. Pues fanmaguf gi un dångkulu yan gloriosu na minaguf
ni mapput ma’isplika ni palåbra siha, 
sa’ en risisibi i satbasion para i antin-miyu, ni put esti na rason na
manmanhonggi hamyu nu Guiya.</p>
<p>I finu’ i Saina.</p>

        </section>
        <hr>
        
        <section>
        <h1>PÅSGUA I RESUREKSION I SAINA BIHILIAN PÅSGUA</h1>
        <p><strong>Date:</strong> April 11, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasgua-i-resureksion-i-saina-bihilian-pasgua-2/<p>
        <p>A B C</p>
<p>FINE’NA NA TINAITAI                                                                         Gn 1, 1. 26-31a</p>
<p>Un tinaitai ginin i Lepblun Genesis</p>
<p>Gi tutuhun anai si Yu’us Ha fa’tinas i langit
yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi
tasi, i påharu gi
airi, i guaka, yan i manmachålik siha na gå’ga, yan todu atyu siha na gå’ga i mangukunánaf gi tanu’.”</p>
<p>Si Yu’us Ha fa’tinas i taotåo gi imahen-ña,</p>
<p>sagrådu
na imahen-ña Ha fa’tinas gui’,</p>
<p>i lahi yan i palåo’an
Ha fa’tinas siha.</p>
<p>Si Yu’us Ha
bendisi siha ya ilek-ña: “Fanmåmta’, na’bula i tanu’
ya en gubetna
i guihan siha gi tasi, i påharu
siha gi airi, yan todu i manlåla’la’
siha na kosas gi hilu’ tånu’.” Ilek-ña si Yu’us lokkui’, “Atan ha’,
Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’
fruta para nengkannu’-miyu;
yan para todu i ga’ga’ gi tanu’, i guihan gi tasi, i påharu gi airi
yan todu i manlåla’la
na gå’ga’ ni mangukunanaf gi edda’,
Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si
Yu’us Ha atan todu siha i fina’tinås-ña ya nina’gof maguf Gui’.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5,6-7,12-13,20-22</p>
<p>R. (5) BULA I TANU’ NI
MINAOLIK I SAINA.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi
guinaifin i pachot-ña manmafa’tinas i manånghit gi langit.</p>
<p>Ha
na’etnun i hanum i tasi gi un munton;</p>
<p>ya gi budega nai Ha po’lu i mattingan.</p>
<p>INEPPI…..</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>Ginin i langit iSainaHa atan påpa’;</p>
<p>Ya Ha li’i’ todu i taotåo siha.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya i ayudantet-ta yan pruteksion-ta.</p>
<p>Puedi u
gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>II</p>
<p>MINA’DOS NA TINAITAI                                                               Gn
22, 1-2, 9a, 10-13, 15-18</p>
<p>Un tinaitai ginin i Lepblun Genesis</p>
<p>Put i para u chinagi
si Abrahan as Yu’us inagang gui’, “Abrahan!  Manoppi si Abrahan, “Listu yu’,” Pues
ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya,
ya un hånåo para i tanu’
Moriah. Guennåo nai un ufresi gui’
kumu sakrifisiun masosonggi gi hilu’ i eksu’ ni para Hu fanu’i håo</p>
<p>Anai måttu siha gi lugåt ni
sinangåni gui’ as Yu’us, mama’tinas
si Abrahan åttat guennåo pues ha arekla i hayu gi hilu’ i attat.
Dispues ha
hakut i se’si’ para u punu’ i lahi-ña, låo i
tentagu’ Yu’us inagang gui’ ginin
i langit. “Abrahan, Abrahan!” Manoppi gui’,
“Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as
Yu’us. Sa’ ti un puni Yu’ ni mismu un guaiya na lahi-mu.” Anai manatan si
Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’
i kinilu ya ha ufresi kumu
sakrifisiun
masosonggi, inlugåt di i lahi-ña.</p>
<p>I
tentågu’ iSainaha ågang ta’lu
ginin i langit si Abrahan ya ilek-ña: “Bai Hu fanhula
giya Guåhu ha’ na maisa, Ha diklåra iSaina,
ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trangkan i inimigun-ñiha; ya ginin siha, todu i nasion siha u
fanmañodda’ bendision; todu esti sa’ put un osgi i tinago’-hu”.</p>
<p>I finu’ i Saina.</p>
<p>INEPPIN I SÅTMU                                                                           Ps 16, 5.8.9-10.11</p>
<p>R. (1) HÅGU I PATTEK-KU, O ASAINA.</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu
ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i
anti-hu;</p>
<p>kun
todu i tataotåo-hu gai kumfihånsa,</p>
<p>Sa’ ti para Un abandona i anti-hu para i
sampapa’ na tånu’,</p>
<p>yan ti
para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis
na minaguf gi me’nå-mu,</p>
<p>ya para
todu i tiempu i minaguf gi agapa’-mu.</p>
<p>INEPPI…..</p>
<p>III</p>
<p>MINA’TRES NA TINAITAI                                                             Ex
14, 15 – 15, 1</p>
<p>Un
tinaitai ginin i Lepblun Exodus</p>
<p>Ilek-ña iSainaas Moises, “Håfa na sigi ha’
håo umugung nu Guåhu” Sangåni i Israilitas siha ya u fansigi ha’ mo’na.
Håtsa hulu’ i baston-mu ya un istira i kannai-mu gi hilu’ i tasi, na’adispatta
i tasi gi talu’ kosa ki siña i Israilitas siha ma’upus i tasi gi hilu’ ånglu’
na tånu’. Ya bai Hu na’fanåguaguat mås i taotåo Ihipto ya u matattiyi i Israilitas
siha. Atyu nai bai Hu risibi i gloria ginin as ‘Pharaoh’, todu i sindalu-ña, i
kaleså-ña siha, yan i taotåo kalesa siha. I taotåo Ihipto siempri u matungu’ na
Guåhu iSaina.”</p>
<p>I anghit Yu’us, ni gumigiha i
linahyan Israilitas siha, humånåo ya malak i santattin i katdumi. I petput na
homhum mapagåhis ni iståba gi sanme’na, humånåo lokkui’, ya malak i santatti gi
entalu’ i taotåo Ihipto yan i Israilitas siha. Låo i mapagåhis mås humomhum ya
ha chomma’ tulanotchi i linahyan tåotåo Ihipto na u fanhihut yan i Israilitas
siha. Dispues ha istira si Moises huyung i kannai-ña gi hilu’ i tasi, ya iSainaHa na’guinaifi tulanotchi ni un
metgut na månglu’ ginin i sanhaya ya umånglu’ i tasi. Anai esta i tasi
madibidi, i Israilitas siha manmåtcha gi entalu’ i tasi ni anglu’, i hanum gi
ambus bånda kalang mohun mandångkulu na lugan guma’.</p>
<p>I taotåo Ihipto mapetsigi ya
matattiyi i Israilitas siha; todu i kabåyun ‘Pharaoh’, i kalesa yan i taotåo
kalesa. Gi pupuengi, åntis di chatanmak, iSainaHa na’låmlam i mapagåhis ya Ha na’fanma’åñåo i sindålun Ihipto, dispues Ha
na’fanmafñut i ruedan i kalesa siha ya kana’ ha’ ti siña mangiluluk.  Ennåo mina’ i taotåo Ihipto mañeha gi me’nan
i Israilitas siha sa’ iSainamumumu
put siha kontra i taotåo Ihipto.</p>
<p>Pues iSainaHa sangåni si Moises, “Istira huyung i kannai-mu gi
hilu’ i tasi, ya u milalak i hanum tåtti ya u fantinampi i taotåo Ihipto, yan i
kalesan-ñiha yan i taotåo kalesa siha.” Si Moises ha istira huyung i
kannai-ña gi hilu’ i tasi, ya gi chatanmak, i tasi milalak tåtti gi rigulåt na
tinadong-ña. Manmalålagu i taotåo Ihipto siha guatu gi tasi, anai iSainamamblinangku siha asta i
talu’.  Ya anai milalak i hanum tåtti,
mantinampi i kalesa siha yan i taotåo kalesa yan todu i sindålu ni tumattitiyi
i Israilitas hålum gi tasi.  Ni unu giya
siha umiskåpa.  Låo i Israilitas siha
manmåtcha gi hilu’ i anglu’ na tånu’ gi entalu’ i tasi, ya i hanum kalang luga
gi ambus bånda. Pues taiguini satbån-ña iSainani Israilitas siha ginin i fuetsan Ihipto guihi na ha’åni.  Anai mali’i’ ni Israilitas siha na
manlalalacha’ gi kantun tåsi i manmåtai na tåotåo Ihipto ya mali’i’ i fuetsan iSainani Ha na’annuk kontra i taotåo
Ihipto, manma’åñåo siha niSainaya
manmanhonggi nu Guiya yan gi as Moises i tentago’-ña.</p>
<p>Dispues
si Moises yan i Israilitas siha makånta esti na kånta para iSaina:</p>
<p>Bai hu kånta para iSaina, sa’ gloriosu manggånna Gui’;</p>
<p>Kabåyu
yan kalesa Ha dåggåo huyung gi tasi.</p>
<p>I finu’ i Saina.</p>
<p>INEPPIN I SÅTMU                                                               Ex
15, 1-2,3-4.5-6.17-18</p>
<p>R. (1) NIHI TA KANTÅYI I SAINA,</p>
<p>SA’
HA NA’BINALUTAN GUI’ NI GLORIA.</p>
<p>Bai hu kantåyi iSaina, sa’ gloriosu manggånna Gui’,</p>
<p>kabåyu
yan kalesa Ha dåggåo huyung gi tasi.</p>
<p>ISainai fuetsåk-ku yan ånimu-hu,</p>
<p>yan Guiya i satbadot-tu.</p>
<p>Guiya
Yu’os-su, hu onra Gui’,</p>
<p>I Yi’us i tatå-hu, hu na’takkilu’ Gui’.</p>
<p>INEPPI…..</p>
<p>ISainagumegera,</p>
<p>Sainai na’ån-ña!</p>
<p>I kalesan Pharaoh yan i sindalu-ña Ha dåggåo
huyung gi tasi,</p>
<p>i
manmå’gas siha na ufisiåt-ña manmafondu gi Tasin Agaga’.</p>
<p>INEPPI…..</p>
<p>I milalak hånum mantinampi siha,</p>
<p>Manmafondu
siha kalang åtchu’.</p>
<p>I agapa’ na kannai-mu,Asaina, mifuetsa,</p>
<p>I
agapa’ na kannai-mu,Asaina,
yumayamak i inimigu.</p>
<p>INEPPI…..</p>
<p>Un konni’ hålum siha i taotåo ni Un såtba,</p>
<p>Ya
Un po’lu siha gi eksu’ i irensiåm-mu</p>
<p>I lugåt anai matåta’chung Håo,Asaina,</p>
<p>I
santuåriu, ni mismu kannai-mu umistapblesi.</p>
<p>ISainau fanggubetna para todu i manaihinekkuk na tiempu.</p>
<p>INEPPI…..</p>
<p>IV</p>
<p>MINA’KUÅTTRU NA TINAITAI                                                
Is 54, 5-14</p>
<p>Un
tinaitai ginin i Lepblun i Prufeta as Isaias</p>
<p>Atyu i mama’asaguå-mu Guiya muna’huyung håo;</p>
<p>i
na’ån-ña iSainani ehetsito siha;</p>
<p>I nana’librem-mu Guiya i Unu ni Såntus giya Israhet,</p>
<p>ma’å’gang Gui’ Yi’us todu i tanu’.</p>
<p>Ina’agang håo as Yu’us tåtti,</p>
<p>kalang
i asagua ni mayuti’ yan pininiti espiritu-ña,</p>
<p>I palåo’an uma’asagua gi hiniben-ña dispues
mayuti’,</p>
<p>ilek-ña
i Yi’os-mu.</p>
<p>Hu yuti’ñaihun håo un ratu,</p>
<p>låo
bai Hu konni’ håo tåtti yan bula kariñu.</p>
<p>Gi
un mumentu na linalalo’-hu,</p>
<p>Hu nå’na’ i matå-hu ginin hagu;</p>
<p>Låo muma’åsi’ Yu’ nu hågu ginin i taddung na guinaiyak-ku,</p>
<p>ilek-ña
iSaina, i nana’librem-mu.</p>
<p>Para
guåhu kalang i ha’ånin Noah esti,</p>
<p>anai
manhula Yu’ na i hanum Noah</p>
<p>ni
ngai’an ta’lu na u na’dilubiu i tanu’;</p>
<p>Pues manhula Yu’ na ti bai Hu lalålu’ nu hågu,</p>
<p>patsino bai lalåtdi håo.</p>
<p>Maseha u fañuha i sabåna siha gi sagan-ñiha</p>
<p>ya u fanmayengyung i eksu’ siha,</p>
<p>ni ngai’an nai un diningu ni guinaiya-ku</p>
<p>pat u mayengyung i kuntratå-hu pås,</p>
<p>ilek-ña
iSaina, ni gai ma’asi’ nu hågu.</p>
<p>O hågu ni mamadedesi, pinakyu yan tåya’ kunsuelu-mu,</p>
<p>bai
Hu fa’tinas
i chalån-mu siha ni ‘carnelians’,</p>
<p>yan i haligin i gimå’-mu ni ‘sapphires’;</p>
<p>Bai Hu fa’tinas i sagå-mu gumera ni ‘rubies’,</p>
<p>i
trangkåm-mu
ni kriståt,</p>
<p>yan todu i ligan gimå’-mu ni mangguaguan na åtchu’.</p>
<p>Todu i famagu’on-mu lalåhi u
famfinanå’gui niSaina,</p>
<p>ya
u dångkulu i pås i famagu’on-mu.</p>
<p>Un ma’istapblesi gi tininas,</p>
<p>chågu’ ginin i mina’å’ñåo na un maså’pit,</p>
<p>anai
ti siña måttu i distrosu giya hågu.</p>
<p>I finu’ i Saina.</p>
<p>INEPPIN I SÅTMU                                                               Ps 30, 2. 4. 5-6, 11-12. 13</p>
<p>R.  BAI
HU TUNA
HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu
put guåhu.</p>
<p>Asaina, Hågu muna’libri yu’ ginin i
naftan;</p>
<p>ti Un sedi na bai hu falak påpa’ gi sagan i
manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña;</p>
<p>i
yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,Asaina, ya Un gai ma’asi’
nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>Asaina, Yu’os-su, bai hu nå’i
Håo agradesimentu todu i tiempu.</p>
<p>INEPPI…..</p>
<p>V</p>
<p>MINA’SINGKU NA
TINAITAI                                                        Is
55, 1-11</p>
<p>Un tinaitai ginin i Lepblun i Prufeta as
Isaias</p>
<p>Taiguini ilek-ña i Saina:</p>
<p>Todu hamyu ni manmå’hu,</p>
<p>fanmåttu gi hanum!</p>
<p>Hamyu ni tåya’ salåppi’-miyu,</p>
<p>fanmåttu, risibi i grånun trigu ya en fañotchu;</p>
<p>Fanmåttu, sin en fanmanapåsi, sin
gåstu,</p>
<p>fanggimin binu yan letchi!</p>
<p>Sa’ håfa na en gagasta i salåppi’-miyu gi ti manmamakannu’;</p>
<p>i suetdun-miyu gi atyu i ti siña muna’fansatisfetchu hamyu?</p>
<p>Ekkunguk yu’ ya siempri
mañotchu hamyu måolik,</p>
<p>ya
siempri gefsaga lina’la’-miyu.</p>
<p>Fanekkunguk yan fanmamaila’
tåotåo-hu,</p>
<p>fanmåttu giya Guåhu ya en fanggai lina’la’.</p>
<p>Bai Hu rinueba yan hamyu i taihinekkuk
na kuntråta,</p>
<p>ya bai nå’i hamyu ni bendision ni Hu prumeti si David.</p>
<p>Hu na’må’gas gui’ para u dirihi i nasion siha,</p>
<p>yan
ginin
guiya na Hu fa’nu’i siha ni fuetsåk-ku.</p>
<p>Siempri en agang ottru nasion siha:</p>
<p>ni
ginin un tiempu ti matungu’ hamyu,</p>
<p>låo
på’gu siempri manmalålagu guatu giya hamyu para u fañåonåo!</p>
<p>Guåhu
iSaina, i Yi’us-miyu, i santus na Yu’us Israhet,</p>
<p>Guåhu bai Hu na’fanmasusedi esti siha;</p>
<p>bai Hu nå’i hamyu onru yan gloria.</p>
<p>Bira hamyu guatu giSainayan tåyuyut Gui’,</p>
<p>sa’
hihut
Gui’ på’gu.</p>
<p>I manailayi u ma tulaika i lina’la’-ñiha</p>
<p>ya u ma bira hinassun-ñiha.</p>
<p>Sedi na u ma bira siha guatu giSaina,i Yi’os-ta;</p>
<p>yo’asi’ Gui’ yan listu man’asi’i.</p>
<p>Ilek-ña iSaina,
“Ti parehu i hinassok-ku yan i hinassun-miyu,</p>
<p>yan
i che’cho’-hu ti parehu yan i che’chu’-miyu.</p>
<p>“Taimanu ha’ tinakkilo’ña i langit gi
hilu’ tånu’,</p>
<p>taiguennåo ha’ tinakkilo’ña i bidå-hu yan i hinassok-ku ki hamyu.</p>
<p>“I fino’-hu kalang niebi yan uchan</p>
<p>ni
mafåttu ginin i langit
para u rega i tanu’.</p>
<p>Nina’dådangkulu i tinanum</p>
<p>ya
ha na’guaguaha
simiya para matånmi para nengkannu’.</p>
<p>Taiguennåo ha’ lokkui’ i palabrås-su</p>
<p>ti u måhñåo chumo’gui håfa planu-hu;</p>
<p>siempri
ha cho’gui todu i malago’-hu para u cho’gui.</p>
<p>I finu’ i Saina.</p>
<p>INEPPIN I
SÅTMU                                                                           Is
12, 2-3.4.5-6</p>
<p>R (3)    UN MAGUF MANLUPUK HÅNUM GI BE’BU’ SATBASION.</p>
<p>Hunggan si Yu’us satbadot-tu;</p>
<p>siguru
yu’ yan ti ma’åñåo
yu’.</p>
<p>Ginin iSainana metgut yan båtbaru yu’,</p>
<p>yan Guiya i satbadot-tu.</p>
<p>Siempri maguf håo manlupuk hånum</p>
<p>gi fontin satbasion.</p>
<p>INEPPI…..</p>
<p>Nå’i gråsia iSaina, tuna i na’ån-ña;</p>
<p>na’matungu’ i bidå-ña siha gi nasion,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Kantåyi tinina iSainaput i gloriosu na che’cho’-ña;</p>
<p>na’matungu’
esti gi todu i tanu’ siha.</p>
<p>Essalåo kun minaguf, O siudån Sion,</p>
<p>sa’
gaigi giya hågu i ma’gas</p>
<p>Guiya
ni Såntus ginin Israhet!</p>
<p>INEPPI…..</p>
<p>VI</p>
<p>MINA’SAIS NA TINATAI                                                                Bar
3, 9-15. 32 – 4, 4</p>
<p>Un
tinaitai ginin i Lepblun i Prufeta as Baruch</p>
<p>O Israhet, ekkunguk i tinago’-hu siha para lumå’la’:</p>
<p>ekkunguk, ya en kumprendi håfa kumeke’ilekña tiningu’!</p>
<p>Sa’ håfa, Israhet,</p>
<p>na
manggaigi hamyu gi tanu’ i
inimigun-miyu,</p>
<p>mambihu
ha’ hamyu gi istrangheru
na tånu’,</p>
<p>Mañåsåonåo hamyu gi inapplacha’
i manmåtai,</p>
<p>manmatufung hamyu yan atyu siha i manhånåo para i sampapa’ na tånu’?</p>
<p>En
yiti’ i trongkun i tinemtum!</p>
<p>Yanggin mohun en dalalaki i chalan Yu’us,</p>
<p>mañåsaga hamyu på’gu gi taihinekkuk
na pås.</p>
<p>Kesodda’ månu nai gaigi i tiningu’, månu nai gaigi i minetgut,</p>
<p>månu nai gaigi i kinemprendi, ya en tingu’</p>
<p>månu nai gaigi i anåkku’ na lina’la’,</p>
<p>anai
gaigi i
kandit i attaduk, yan pås.</p>
<p>Håyi sumodda’ anai sumåsaga i tinemtum,</p>
<p>håyi esta humåtmi ennåo na tesoru?</p>
<p>Atyu i tumungu’ todu i kosas siha Ha tungu’ gui’;</p>
<p>esta Ha kumprendi ni titanos-ña.</p>
<p>Esta
Ha istapblesi i tanu’ para todu i tiempu,</p>
<p>ya
Ha na’bula gui’ ni atyu siha i kuåttru patas-ñiha na gå’ga’;</p>
<p>Ha tågu’ i inina ya inesgi,</p>
<p>Ha ågang ya manlålåolåo inekkunguk Gui’;</p>
<p>I puti’un siha gi sagang-ñiha</p>
<p>manmañiñila’
yan manmamaguf;</p>
<p>Yanggin ha ågang siha,
manmanoppi, “Estigui’
ham!”</p>
<p>manmañiñila’
yan manmamaguf para i Muna’huyung siha.</p>
<p>Taiguennåo i Yi’os-ta;</p>
<p>tåya’ ottru para ma’akumpåra yan Guiya:</p>
<p>Esta
Ha midi todu i tiningu’,</p>
<p>ya Ha nå’i si Jacob, i tentago’-ña,</p>
<p>si
Israhet, i kiridu na lahi-ña.</p>
<p>Desdi ennåo na tiempu umannuk Gui’ gi tanu’,</p>
<p>yan kalalamtin gi halum tåotåo.</p>
<p>Guiya i lepblun i tinagu’ Yu’us siha,</p>
<p>i
lai ni dinidira para todu i tiempu;</p>
<p>Todu
i mañechettun giya Guiya siempri
manlå’la’,</p>
<p>låo
u fanmåtai atyu siha i yumuti’ Gui’.</p>
<p>O Jacob, bira håo ya un risibi Gui’:</p>
<p>famokkat
gi kandet-ña para guatu gi mina’lak.</p>
<p>Cha’-mu e’ena’i ottru ni
gloriå-mu,</p>
<p>pat
i pribilehu-mu para i istrangheru na tåotåo.</p>
<p>O Israhet, manmabendisi hit;</p>
<p>sa’
ta tungu’ atyu i na’maguf para si Yu’us!</p>
<p>I finu’ i Saina.</p>
<p>INEPPIN I SÅTMU                                                                           Ps
19, 8.9.10.11</p>
<p>R. (Jn 6,69) 
ASAINA, GIYA HÅGU NAI GAIGI</p>
<p>I FINU’ I TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha
na’freresku i anti!</p>
<p>Angokkuyun i tinagu’ iSaina,</p>
<p>Ha
nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha
na’mamaguf i kurason;</p>
<p>Klåru
i minandan iSaina,</p>
<p>Ha
na’lele’an i áttaduk .</p>
<p>INEPPI…..</p>
<p>Gåsgas i mina’å’ñåo giSaina,</p>
<p>mesngun para todu i tiempu;</p>
<p>I
etdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås
mangguaguan siha ki i oru,</p>
<p>ki i
munton i mås gåsgas na oru,</p>
<p>Mamesña
ki i anibat</p>
<p>pat i miet ni ginin i chenchun.</p>
<p>INEPPI…..</p>
<p>VII</p>
<p>MINA’SIETTI NA TINAITAI                                                                       Ez
36, 16-28</p>
<p>Un tinaitai ginin i Lepblun i Prufeta as
Ezekiel</p>
<p>Ha kuentusi yu’ iSainaya ilek-ña, “Låhi, anai mañåsaga i Israilitas gi tanu’-ñiha,
mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’
put i
manmamunu’
siha tåotåo guihi na tånu’ yan
ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha,
ya Hu chalapun siha gi manistrangheru na tånu’. Maseha manmalak månu mana’båbaba
i santus na na’ån-hu gi todu i hinanao-ñiha. “Intonsis, nå’i i
ManIsrailitas ni esti na nutisia ginin Guahu, i Mås Takkilu’ naSaina: Esti i para bai cho’gui åhi’ ti
put hamyu ni ManIsrailitas, låo put i santus na na’ån-hu, ni en disonra gi todu
i tanu’ siha ni en hanågui. Anai Hu fa’nu’i i nasion siha ni sinantus i ma’gas
na na’ån-hu — i na’an ni en disonra gi entri siha — pues taiguennåo na
siempri u matungu’ na Guåhu iSaina.
Guåhu, i Mås Takkilu’ naSaina, esta
kumuentus. Bai Hu usa hamyu para bai fa’nu’i i nasion siha na såntus Yu’. Bai
Hu konni’ hamyu tåtti ginin todu i nasion yan tånu’ siha para guatu gi
tanu’-miyu mismu. Bai Hu såtpi hamyu ni gasgas na hånum ya en fangåsgas ginin i
manapplacha’-miyu put i yi’us i manpagånu yan todu i pumalu siha ni muna’fanapplacha’
hamyu. Bai Hu nå’i hamyu nuebu na kurason yan hinassu. Bai Hu na’suha i
mahettuk kalang åtchu’ na kurason-miyu ya bai nå’i hamyu ubidenti na kurason.
Bai Hu po’luyi hamyu ni espiritu-hu para u na’siguru na en dalalaki i lai siha
yan i tinagu’ ni Hu nå’i hamyu. Intonsis taiguini na siempri en fanlå’la’ gi
tanu’ ni Hu nå’i i mañainan-miyu. Hamyu para tåotåo-hu, yan Guåhu para
Yu’us-miyu.</p>
<p>I finu’ i Saina.</p>
<p>INEPPIN I SÅTMU                                                                 Ps 42, 3. 5; 43, 3. 4</p>
<p>Yanggin guaha para u matakpångi, usa esti.</p>
<p>R.(Ps 42, 2)     TAIGUIHI I BINÅDU
NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU,
O YU’US.</p>
<p>Måma’-hu yu’ nu Hågu, O Yu’us, i lala’la’ na
Yu’us.</p>
<p>Ngai’an nai siña yu’ humånåo para bai hu li’i’
i matan Yu’us?</p>
<p>INEPPI…..</p>
<p>Anai såonåo yu’ gi likåo yan i linahyan,</p>
<p>Humånåo yu’ yan siha para i gima’ Yu’us,</p>
<p>Gi halum a’gang na essalåo agradesimentu,</p>
<p>yan i tropa ni mangguguput.</p>
<p>INEPPI…..</p>
<p>Na’fåttu i ininå-mu yan i minagahet-mu,</p>
<p>ya siha
u isgaihun yu’</p>
<p>Yan konni’ yu’ para i santus na sabanå-mu,</p>
<p>anai
sumåsaga Håo.</p>
<p>INEPPI…..</p>
<p>Ya bai hu fåttu gi attat Yu’us,</p>
<p>gi as Yu’us, i muna’mamaguf yu’.</p>
<p>Pues bai hu tuna Håo ni håtpa,</p>
<p>O Yu’us, Yu’os-su!</p>
<p>INEPPI…..</p>
<p>INEPPIN I
SÅTMU                                                               Ps 51,
12-13.14-15.18-19</p>
<p>Yanggin tåya’ para u matakpångi, usa esti.</p>
<p>R.
(12)     O YU’US, FA’TINAS UN GÅSGAS NA
KURASON GIYA GUÅHU.</p>
<p>Fa’tinas un gåsgas na kurason giya guåhu,
Yu’us;</p>
<p>rinueba
giya guåhu un fitmi na espiritu,</p>
<p>Cha’-mu
yu’ dudulalak ginin i me’nå-mu,</p>
<p>patsino
Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu
fa’nå’gui i manailayi ni chalån-mu,</p>
<p>ya u ma
bira siha i mani’ísao guatu giya Hågu.</p>
<p>INEPPI…..</p>
<p>Sa’ ti Un diseseha sakrifisiu;</p>
<p>masosonggi na inifresi ti Un aksepta.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’-mu chata’atan i mañotsut yan
humitdi na kurason.</p>
<p>INEPPI…..</p>
<p>EPISTULA                                                                                                                 Rm
6, 3-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus: 
Siguru na en tingu’ ha’ na anai manmatakpångi hit gi dinañña’ yan i
Kristo Jesus, manmatakpångi hit gi dinañña’ yan i finatai-ña.  Intonsis, ginin i manmatakpanget-ta manmahåfut
hit yan Guiya yan mañåonåo hit gi finatai-ña, kosa ki, taimanu ha’ na mana’lå’la’
ta’lu i Kristo ginin i finatai ginin i gloriosu na nina’siñan i Tata,
taiguennåo ha’ na hita lokkui’ siña manlå’la’ gi nuebu na lina’la’.</p>
<p>Ya
put i esta manunu hit yan Guiya put i mamparehu hit manmåtai yan Guiya, pues
taiguennåo ha’ lokkui’ na siempri manunu hit yan Guiya yanggin mana’fanlå’la’
hit ta’lu parehu yan Guiya. Ya ta tungu’ na atyu i bihu na påtti giya hita esta
måtai yan i Kristo gi kilu’us, kosa ki i fuetsan i i’isao na påtti giya hita u
ma distrosa, ya båsta hit manisklåbun i isao. 
Sa’ yanggin måtai i taotåo ennåo nai masosotta gui’ ginin i fuetsan i
isao. Ya put i esta manmåtai hit yan i Kristo, ennåo na ta honggi na siempri
lokkui’ manlå’la’ hit yan Guiya.  Sa’ ta
tungu’ na esta mana’lå’la’ ta’lu i Kristo ginin i finatai ya ti u måtai
ta’lu—ti u fanggubetna i finatai ta’lu giya Guiya. Intonsis, put i måtai
Gui’, tåya’ esta fuetsåñ-ña i isao giya Guiya; ya på’gu nai låla’la’ Gui’ gi
dinañña’ yan si Yu’us. Gi etmismu manera na debi di en kunsideranmaisa hamyu
kumu esta manmåtai, era gi isao na bånda, låo manlåla’la’ hamyu gi dinañña’ yan
Yu’us ginin i Kristo Jesus.</p>
<p>I finu’ i Saina.</p>
<p>INEPPIN I SÅTMU                                                                           Ps
118, 1-2, 16-17, 22-23</p>
<p>(R)  ÅLELUIA,
ÅLELUIA, ÅLELUIA</p>
<p>Nå’i
gråsia iSaina, sa’ måolik Gui’,</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk:</p>
<p>”
I ginefli’i’ Yu’us dinidira todu i tiempu.”</p>
<p>INEPPI
……</p>
<p>I
agapa’ na kannai iSainamakåhat
hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya
bai hu diklåra i che’chu’ iSaina.</p>
<p>INEPPI
……</p>
<p>I
atchu’ ni marichåsa ni atyu siha i manmanhåhatsa</p>
<p>mama’un
åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu
esti siha gi matå-ta.</p>
<p>INEPPI
……</p>
<p>A</p>
<p>IBANGHELIU                                                                                            Mt 28, 1-10</p>
<p>+  Un
tinaitai ginin i såntu ibangheliu sigun gi tinigi’ San Mateo</p>
<p>Dispues di i Sabaf, anai kumekechatanmak
Damenggu, humånåo si Maria Magdalena yan i ottru Maria para u ma li’i’ i
naftan. Gotpi ha’ duru linåo sa’ un ånghit i Saina tumunuk ginin i langit ya ha
na’galilik tåtti i atchu’, ya matå’chung gi hilo’-ña. I figurå-ña kalang låmlam
hulu yan i magagu-ña å’paka’ kalang niebi. I sindålu siha manlålaolåo put i mina’å’ñåo-ñiha
ya kalang mohun manmåtai siha. Ha kuentusi i anghit i famalåo’an. Ilek-ña,
“Cha’-miyu fanma’å’a’ñao! Hu tungu’ ha’ na en aliligåo si Jesus, ni
maklåba gi kilu’us. Taigui Gui’ guini, esta lumå’la’ ta’lu, taimanu ha’ i
sinangån-ña. Fanmamaila’ ya en li’i’ i lugåt anai mana’åssun Gui’. Sahyao,
fanhånåo ya en sangåni i mandisipulu-ña,</p>
<p>‘Esta Gui’ mana’lå’la’ ta’lu ginin i finatai,</p>
<p>ya guaguaguatu Galileha mofo’na ki hamyu,</p>
<p>ennåo nai siempri en li’i’ Gui’!’</p>
<p>Hahassu håfa esta hu sangåni hamyu.”</p>
<p>Pues ma dingu i naftan maninalulula, sa’
maseha manma’å’ñåo siha låo mambula siha minaguf, ya manmalågu para u
fanmasangåni i mandisipulu siha. Gotpi ha’ manasodda’ yan si Jesus ya ilek-ña,
“I pås u gaigi giya hamyu.” Manmalak guatu giya Guiya, ya mago’ti i
addeng-na, ya ma’adora Gui’. Ilek-ña si Jesus nu siha, “Cha’-miyu
fanma’å’a’ñåo. Fanhånåo ya en sangåni i mañe’lu-hu para u fanhånåo para
Galileha, ya guennåo nai siempri ma li’i’ Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>BETNIS SÅNTU</h1>
        <p><strong>Date:</strong> April 10, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/betnis-santu/<p>
        <p>I
Pinadesin i Saina</p>
<p>ABC</p>
<p>FINE’NA NA TINAITAI                                                                        Is 52, 13–53, 12</p>
<p>Un
tinaitai ginin i Lepblun i Prufeta as Isaias</p>
<p>Atan
ha’, sa’ siempri u gefsaga i tentago’-hu,</p>
<p>siempri u makåhat hulu’ takkilu’ yan
u ma’onra.</p>
<p>Maseha
meggai nina’fanmanman anai mali’i’ Gui,</p>
<p>mana’disfiguråo i matå-ña kalang ti
tåotåo,</p>
<p>Pues
taiguennåo siempri nina’fanmanman i linahyan tåotåo nu Guiya,</p>
<p>manrai siha kana’ ha’ ti siña
manguentus;</p>
<p>Para
atyu siha i ti manmasangåni siempri u mali’i’,</p>
<p>todu atyu siha i ti humunguk siempri
u mahahassu.</p>
<p>Håyi
para u hinenggi håfa hiningok-ta?</p>
<p>Håyi mana’tungu’ ni kannai iSaina?</p>
<p>Dumångkulu
hulu’ kalang un dinekku’ tinanum gi me’nå-ña,</p>
<p>kalang un sinisu gi anglu’ na tånu’;</p>
<p>Tai
diknidåt Gui’ para u bensi hit umatan Gui’,</p>
<p>tåya’ atanun giya Guiya para u hålla
hit guatu.</p>
<p>Machatli’i’
Gui’ yan masuhåhayi ni taotåo siha,</p>
<p>Un lahi ni mamadedesi, yan påyun
maså’pit,</p>
<p>Matåtampi
i matan-ñiha i taotåo ginin Guiya,</p>
<p>madispresia Gui’ yan tai onru.</p>
<p>Låo
i isåo-ta siha Ha kåkatga,</p>
<p>ya Ha susungun todu i pinadisi-ta,</p>
<p>ya
hita pine’lot-ta na makastitiga Gui’,</p>
<p>kalang unu ni kinastiga yan
nina’takpapa’ as Yu’us.</p>
<p>Låo
malånsa Gui’ put i linachi-ta</p>
<p>mayokyuk Gui’ put i isåo-ta;</p>
<p>Gaigi
giya Guiya i kastigu ni numåna’i hit kinabålis,</p>
<p>ginin i masaolak-ña na manhomlu’
hit.</p>
<p>Manabak
hit todu kalang kinilu,</p>
<p>kadakuåt kunsu hinanåo-ña;</p>
<p>Låo
iSainaHa po’lu gi hilo’-ña</p>
<p>todu i isåo-ta.</p>
<p>Maskiseha
mamattråta, mano’osgi ha’ Gui’</p>
<p>ya ti Ha baba i pachot-ña;</p>
<p>kalang
i patgun kinilu ni makokonni’ para u mapunu’</p>
<p>patsino i kinilu gi me’nan i
manmandådasai</p>
<p>mamatkikilu ha’ Gui’ ya ti Ha baba i
pachot-ña.</p>
<p>Inatditi
yan makundena yan makonni’ Gui’,</p>
<p>ya håyi mohun para u hinahassu put i
destinu-ña?</p>
<p>Anai
machåppak Gui’ ginin i tanu’ i manlåla’la’,</p>
<p>ya mapunu’ put isao tåotåo</p>
<p>Manå’i
Gui’ naftån-ña gi entalu’ i manailayi</p>
<p>yan para mahafot-ña manå’i Gui’ gi
entalu’ i mambåba fina’tinas-ñiha,</p>
<p>Maskiseha
tåya’ båba fina’tinås-ña</p>
<p>patsino ti mandagi.</p>
<p>(Låo
nina’maguf iSainapara u finigis
Gui’ ni pinadesi.)</p>
<p>Yanggin
Ha nå’inñaihun i lina’lå’-ña para inifresin i isao,</p>
<p>siempri Ha li’i’ i tinatten-ña gi
anåkku’ na lina’lå’-ña,</p>
<p>ya i minalagu’ iSainau makumpli ginin Guiya.</p>
<p>Sa’
put i pinadisi-ña</p>
<p>siempri Ha li’i’ i kandit gi
mina’lak i ha’åni;</p>
<p>Meggai
para u mana’fanggåsgas,</p>
<p>Ginin i pinadesin i tentago’-hu,</p>
<p>ya Guiya para u kinatga i isao-ñiha.</p>
<p>Pues
put ennåo na bai hu nå’i Gui’ ni irensiån-ña entri i manakkilu’,</p>
<p>ya Guiya para u dibidi i ginanna
siha entri i manmetgut,</p>
<p>Sa’
Ha intregan maisa Gui’ gi finatai</p>
<p>ya matufung Gui’ entri i manailayi
siha;</p>
<p>Ya
Guiya para u fininas i isao meggai siha na tåotåo,</p>
<p>ya u ganåyi siha inasi’i ginin i
isao-ñiha siha.</p>
<p>I finu’ i Saina.</p>
<p>INEPPIN I SÅTMU                                                               Ps 31, 2.6.12-13.15-16.17.
25</p>
<p>R.   (Lk
23,46)  TÅTA, GI KANNAI-MU NAI HU INTREGA
I HA’ANI-HU.</p>
<p>Giya
Hågu,Asaina, nai lumilihing yu’;</p>
<p>cha’-mu yu’ muna’mana’mamåmahlåo.</p>
<p>Gi
tininås-mu akudi yu’.</p>
<p>Gi
kannai-mu nai hu intrega i espiritu-hu;</p>
<p>siempri Un 
na’libri yu’,Asaina, O fi’et
na Yu’us.</p>
<p>INEPPI…..</p>
<p>Para
i maninimigu-hu siha, una kosa yu’ ni na’bubu,</p>
<p>na’chalik yu’ para i bisinu-hu siha, yan
na’ma’ñåo yu’ para i manamigu-hu;</p>
<p>manmalålagu ginin guahu i lumi’i’ yu’ gi
chalan.</p>
<p>Mamaleffanñaihun
yu’ kalang atyu siha i ti manmahahassu na manmåtai;</p>
<p>kalang yu’ un måffak nå’yan.</p>
<p>INEPPI…..</p>
<p>Låo
gaigi i inangukkok-ku giya Hågu,Asaina;</p>
<p>ilek-ku, “Hågu i Yi’os-su.”</p>
<p>Gi
kannai-mu nai gaigi i uttimok-ku, na’libri yu’</p>
<p>ginin i gine’tin i maninimigu-hu, ginin i
kannai i pumetsisigi yu’.</p>
<p>INEPPI…..</p>
<p>Na’ma’lak
i matå-mu gi tentago’-mu;</p>
<p>gi mina’ase’-mu na’libri yu’.</p>
<p>Na’fambåtbaru
hamyu yan na’famfitmi i kurason-miyu,</p>
<p>todu hamyu ni manmanangokku giSaina.</p>
<p>INEPPI…..</p>
<p>SIGUNDU NA TINAITAI                                                    Heb 4, 14-16; 5, 7-9</p>
<p>Un
tinaitai ginin i Katta para i ManHibrehu</p>
<p>Hafañe’lus:</p>
<p>Intonsis, maila’ ya ta go’ti fitmi i
hinenggi ni ta prufefesa. Gaigi giya hita i Takkilu’ na Påli’ ni esta ginin i
me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put
i manñaba’ hit.  Inlugåt, i Takkilu’ na
Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta
fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta
sodda’ i gråsia para u ayuda hit yanggin ta nisisita.</p>
<p>Gi lina’lå’-ña guini gi tanu’ manånayuyut
yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni
siña sumåtba Gui’ ginin i finatai.  Ya
put i humitdi yan dibotu Gui’, hininguk Gui’ as Yu’us.  Låo maseha Lahin Yu’us Gui’, umetyak manosgi
ginin i pinadisi-ña.  Anai mafa’tinas
Gui’ kumu i mås prifektu, humuyung Gui’ mama’ i hali’ i taihinekkuk na satbasion
para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                                                   Jn
18, 1–19, 42</p>
<p>Betsikulu
åntis di i IbangheliuPhil 2, 8-9</p>
<p>Ha na’humitdi Gui’ i Kristo, ubidenti Ha aksepta
kuntodu i finatai, i finatai gi kilu’us. 
Ya put esti, na nina’takkilu’ Gui’ as Yu’us ya nina’i Gui’ ni na’an, ni
takkilo’ña ki todu i na’an siha.</p>
<p>I
Pinadesin i Saina-ta as Jesukristo sigun gi tinigi’ San Juan</p>
<p>Humånåo si Jesus yan i
mandisipulu-ña para i ottru båndan i Kannat Kidron. Gaigi guennåo un hatdin ya
humålum si Jesus yan i mandisipulu-ña. 
Kuntodu si Judas (atyu i para u inintrega Gui’) ha sen tungu’ atyu na
lugåt sa’ sessu si Jesus manasodda’ guihi yan i mandisipulu-ña.  Ha konni’ si Judas i sindålu siha yan kuntodu
i guåtdia siha ni manå’i gui’ ni manmå’gas mamåli’ yan i MamFarisehu, ya manmåttu
guihi manmañuñuli’ fållut, háchon yan åtmas.  Ya kumu si Jesus Ha tungu’ håfa para u
masusedi, humånåo mo’na ya ilek-ña nu siha.  “Håyi malagu’-miyu?  Manmanoppi siha, “Si Jesus, tåotåo Nasaret.  Manoppi si Jesus, “Guåhu Gui’.  (Si Judas, atyu i para u inintrega Gui’,
iståba guennåo yan siha.)  Anai ilek-ña
si Jesus  nu siha, “Guåhu Gui’,”
mañeha dididi’ pues mamoddung påpa’ gi tanu’. 
Pues si Jesus Ha faisin siha ta’lu, “Håyi malagu’-miyu?”
Maripiti ta’lu, “Si Jesus, tåotåo Nasaret.”  Ilek-ña si Jesus, “Esta Hu sangåni hamyu
na Guåhu Gui”’.  Yanggin Guåhu
malagu’-miyu, na’fanhånåo esti siha i pumalu. 
(Esti put i para u makumpli i sinangån-ña, “Tåya’ Hu na’falingu ni
unu ginin atyu siha i Un nå’i Yu’.”) 
Intonsis si Simon Pedro, ni mañuñuli’ såpbli, ha laknus ya ha tåga’, ha
utut i agapa’ na talangan i sitbentin i Mås Må’gas Påli’. (I na’an esti na
tentågu’ si Malchus.)  Atyu na ilek-ña si
Jesus as Pedro, “Po’lu tåtti gi baina i sapblem-mu. Ada ti para Hu gimen i
kålis ni Ha nå’i Yu’ si Tåta?”</p>
<p>Atyu nai i sindålu yan i
guåtdian Hudihos siha ma’aresta ya magoddi’ Gui’.  Makonni’ Gui’ finene’na guatu gi as Annas, i
suegrun Caiaphas, i Mås Må’gas Påli’ guennåo na såkkan.  Si Caiaphas prumoponi gi ManHudihos ni bintåha
na un låhi u måtai para i taotåo siha.</p>
<p>Si Simon Pedro yan ottru
disipulu matattiyi hihut si Jesus.   Esti na disipulu era tiningu’ ni Mås Må’gas
Påli’, sumisiha yan si Jesus asta i kabiseran i kottin i Mås Må’gas Påli’
mientras tumotohgi si Pedro gi trångka.  Humuyung
esti na disipulu ni tiningu’ ni Mås Må’gas Påli’ ya ha kuentusi fine’na i
palåo’an ni iståba gi fi’un i trångka, ya dispues ha konni’ hålum si
Pedro.  Esti na muchåcha ni pumupulan i
trångka, ha faisin si Pedro, “Ada ti unu håo gi mandisipulun esti na
tåotåo?” Manoppi gui’, “Åhi’. Ti guåhu.”  Mumanenghing i puengi, pues i sitbenti yan i
sindålu siha ni manotohgi guennåo manmanotngi guåfin kåtbun put para u
na’fanmaipi siha. Si Pedro dispues umarima guatu guennåo para u na’maipi gui’.</p>
<p>I Mås Må’gas Påli’ ha
kuestiona si Jesus, finene’na put i mandisipulu-ña dispues put i finana’guegue-ña.
 Ineppi gui as Jesus, ilek-ña,
“Kumuentus Yu’ pupblikamenti para maseha håyi malagu’ umékkunguk.  Mama’nåna’gui Yu’ gi sinagoga yan gi templu
anai mane’etnun i ManHudihos. Tåya’ sikretu put atyu siha i Hu sångan.  Sa’ håfa na un kuestiotiona Yu’? Kuestiona
atyu siha i humunguk i fino’-hu siha. Naturåt siempri u matungu’ håfa siha
sinangån-hu.”  Gi esti na
ineppen-ña, i guåtdia ni tumotohgi gi uriya ha patmåda i fasu-ña. Ya ilek-ña,
“Ada taiguennåo para oppem-mu nu i Mås Må’gas Påli’?”  Manoppi si Jesus, “Yanggin guaha lachi
sinangån-hu laknus prueba, låo yanggin magåhit i fino’-hu, sa’ håfa na un
patmåda Yu’?”  Si Annas dispues ha
na’makonni’ Gui’, magogoddi guatu gi as Caiaphas, i Mås Må’gas Påli’.</p>
<p>Mientras manmasusesedi todu esti, iståba si
Pedro na tumotohgi yan i sindålu yan i sitbenti siha ya ha na’mamaipi gui’.
Pues ilik-ñiha nu guiya, “Ada ti unu håo lokkui’ gi
mandisipulu-ña?”  Mandagi gui’, ya
ilek-ña, “Åhi’!”  Unu gi
sitbentin i Mås Må’gas Påli’ ni pumarentis yan atyu na tåotåo i initut
talanga-ña as Pedro, inaguaguåti ya ilek-ña, “Låo ada ti hu li’i’ håo yan
Guiya gi hatdin?”  Mandagi ta’lu si
Pedro. Ya gi atyu na mumentu umo’o’ i gåyu’.</p>
<p>Gi chatanmak makonni’ si
Jesus ginin as Caiaphas para i ‘praetorium’. Ti manhålum siha gi ‘praetorium’
sa’ para mungnga na u fanapplacha’ para i sirimonias anai para u makånnu’ i
senan Påsgua.  Pues si Pilåto humånåo
humuyung giya siha. Ya ha kuestiona, “Håfa na keha’ chinili’-mimiyu mågi
kontra esti na tåotåo?”  Manmanoppi
siha, “Yanggin mohun ti kriminåt Gui’, ti bai in intrega Gui’ mågi giya
hågu.”  Gi esti, ilek-ña si Pilåto,
“Sa’ håfa na ti en kenni’ Gui’ ya en sintensia sigun gi
lai-miyu?”  Manmanoppi i ManHudihos,
“Ti manmasedi ham manna’mapunu’ ni håyi.”  (Masusedi esti put para u makumpli i finu’
Jesus anai Ha sångan håfa taimanu para finatai-ña.)   Ha bira gui’ hålum si Pilåto gi ‘praetorium’
ya ha na’ma’ågang si Jesus. Finaisin Gui’ as Pilåto, “Ada Hågu i Rai i
ManHudihos?’  Manoppi si Jesus, “Kåo
un såsangan ennåo ginin hagu ha’ mismu na maisa, osino put i masanganem-mu put
Guåhu?”  Manoppi si Pilåto, “Ti
Hudihos yu’!  I manachataotåo-mu yan i
manmå’gas mamåli’ umintrega Håo mågi giya guåhu. Håfa bidå-mu?”  Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri
u fanmumu i taotåo-hu siha put para bai Hu mariskåta ya mungnga na bai Hu
ma’intrega gi ManHudihos.  Låo i
rainok-ku taigui guini.” Put esti, ilek-ña si Pilåto, “Pues intonsis
na rai Håo?”  Manoppi si Jesus,
“Hågu sumångan na rai Yu’. I rason na mafañågu Yu’ guini gi tånu’, put
para bai Hu tistigun i minagåhit. Ya maseha håyi ni ha kumetin maisa gui’ gi
minagåhit ha huhunguk i bos-su.” 
Ilek-ña si Pilåto, “Minagåhit! 
Håfa kumekke’ilekña ennåo?”</p>
<p>Dispues di ennåo na sinangån-ña si Pilato,
humuyung gui’ ta’lu ya ilek-ña nu i ManHudihos: “Tåya’ sinedda’-hu isao
kontra esti na tåotåo.  Fanmanhassu na
sigun gi kustumbrin-miyu, hu suttåtayi hamyu unu gi durantin i tiempun Påsgua.
Kåo manmalagu’ hamyu na bai hu sotta i Rai i ManHudihos?”  Manessalåo siha, “Si Barabbas
malagu’-måmi, ti esti na tåotåo!” (Insurektu si Barabbas.)</p>
<p>Dispues
si Pilåto ha konni’ Gui’ ya ha na’masåolak. 
I sindålu siha manmanufuk kuronan låktus ya mapega gi ilu-ña, dispues
mana’kinapa ni kulot lila.  Manarima
guatu giya Guiya ya sigi di mapatmåda Gui’, ilik-ñiñiha, “Masaluda Håo,
Rai i ManHudihos!”  Humuyung ta’lu
si Pilåto ya ilek-ña ni linahyan tåotåo, “Atan ha’, sa’ bai hu konni’ Gui’
huyung ta’lu put para en tingu’ na ti mañodda’ yu’ isao giya Guiya.”  Anai humuyung si Jesus kinirorona ni kuronan
låktus yan i kåpan lila, ilek-ña si Pilåto nu siha, “Atan Gui’!”
 Gigun ha’ mali’i’ Gui’ ni manmå’gas mamåli’
yan i guatdian i templu siha manessalåo, “Atåni Gui’ gi kilu’us!  Atåni Gui’ gi kilu’us!”</p>
<p>Pues
ilek-ña si Pilåto, “Kenni’ Gui’ ya hamyu en atåni gi kilu’us, ti mañodda’
yu’ isao kontra Guiya.”  Manmanoppi
i ManHudihos, “Guaha lai-måmi ya sigun gi atyu na lai debidi u måtai sa’
hafa’lahin Yu’us Gui’.”  Anai ha
hunguk si Pilåto esti na sinangan, mås ma’å’ñåo gui’.  Ha bira gui’ hålum gi ‘praetorium’ ya ilek-ña
as Jesus, “Ginin manu Håo mågi?” 
Ti ineppi gui’ as Jesus.  Pues
finaisin Gui’ as Pilåto, “Un rinunsia Håo kumuentusi yu’?  Ada ti Un tungu’ na guaha fuetsåk-ku para bai
hu sotta Håo yan para bai hu na’ma’atåni Håo gi kilu’us?”  Manoppi si
Jesus, “Tåya’ fuetsåm-mu kontra Guåhu yanggin ti manå’i håo ginin i
langit. Atyu mina’ i umintrega Yu’ mågi giya hågu umisao mås ki i dangkulu na
isao.”  Dispues di esti, malagu’ si
Pilåto na u sotta si Jesus, låo i ManHudihos manessalåo, “Yanggin un sotta
esti na tåotåo ti ‘Amigun Caesar’ håo. Maseha håyi fuma’rai gui’, ha na’inimigun
Caesar gui’.”</p>
<p>Ha
hunguk si Pilåto i sinangan-ñiha, intonsis ha konni’ huyung si Jesus, pues ha
na’fatå’chung Gui’ gi bangkun hues ni iståba gi atyu na lugåt ni mafa’nana’an
Pinadit Åtchu. (‘Gabbatha’ gi finu’ Hibrehu.) 
(I ora kåsi esta talu’åni gi ha’ånin priparasion para i giput Påsgua).
Ilek-ña ta’lu si Pilåto nu i ManHudihos, “Atan i rai-miyu!”   Gi esti, manessalåo siha, “Na’suha
Gui’!  Na’suha Gui’!  Atåni Gui’ gi Kilu’us!”  Ilek-ña si Pilåto, “Håfa! Para bai hu
atåni gi kilu’us i rai-miyu?”  Manmanoppi I manmå’gas mamåli’, “Tåya’ rai-måmi
fuera di si Caesar.”  Pues put
uttimu, si Pilåto ha intrega si Jesus nu siha para u ma’atåni gi kilu’us.</p>
<p>Pues
makonni’ si Jesus ya mana’uma ni kilu’us ya manhånåo para atyu na lugåt i
mafa’nana’an, “Lugåt i Kalabera”, (Golgotha gi finu’ Hibrehu).  Guennåo nai ma’atåni Gui’ gi kilu’us yan ottru
dos, unu gi kada bånda, ya si Jesus gi talu’.  Si Pilåto ha na’mapo’lu un tinigi’ gi kilu’us
ni ilek-ña,</p>
<p>JESUS TÅOTÅO NASARET,</p>
<p>RAI I MANHUDIHOS</p>
<p>Esti na tinigi’ gi finu’ Hibrehu, ‘Latin’, yan
‘Greek’, mataitai ni meggai na ManHudihos sa’ i lugåt anai maklåba si Jesus
hihut gi siudå.  I manmå’gas mamåli’ ni
ManHudihos machagi masangåni si Pilåto, “Ti debi mohun di un tugi’ ‘Rai i
ManHudihos’.  Inlugåt, tugi’, ‘Esti na
tåotåo Ha ganyi Gui’ kumu rai i ManHudihos.'”  Manoppi si Pilåto, “I munhåyan esta hu
tugi’, esta hu tugi’.”</p>
<p>Anai munhåyan i sindålu siha maklåba
si Jesus gi kilu’us machuli’ i magagu-ña ya mapåttin kuåttru, un påtti para
kada sindålu.  Iståba lokkui’ i iyon-ña
tunika, ni matufuk desdi i sanhilu’ esta i sampapa’ ya tåya’ malaksen-ña.  Manasangani unu yan ottru, “Nihi ya
mungnga hit tumitik esti.  Ta rifa ya i
gumånna atyu u chinili’.” 
(Macho’gui esti put i para u makumpli i gaigi gi Eskritura:
“Manapåtte ni magagu-hu; ya manarifa ni chininå-hu.”)  Esti bidan-niha i sindålu. Gi fi’un i kilu’us
Jesus, iståba si nanå-ña tumotohgi, i che’lun nanå-ña as Maria asaguan Clopas
yan si Maria Magdalena.  Anai Ha li’i’ si
nanå-ña guennåo yan i Ha guaiya na disipulu, ilek-ña si Jesus as nanå-ña,
“Palåo’an, ennagui’ i lahi-mu.” 
Dispues ilek-ña nu i disipulu, “Ennagui’ si nanå-mu.”  Desdi atyu na ora i disipulu ha konni’ gui’
gi inadahi-ña.</p>
<p>Dispues di ennåo, Ha
tungu’si Jesus na esta todu munhåyan, ilek-ña put para u makumpli i Eskritura:
“Må’hu Yu’.”  Iståba guennåo un
tåru ni mañañahguan baråtu na binu. Machuli’ i ispongha ya masupuk gi binu ya
machigit gi ‘hyssop’ pues mahåtsa hulu’ gi labios-ña.  Anai Ha tanña’ i binu, ilek-ña si Jesus,
“Esta munhåyan.”  Pues Ha
na’tekkun i ilu-ña ya Ha mågapñaihun huyung i espiritu-ña.</p>
<p>Ta fandimu</p>
<p>Kumu ha’ånin priparasion para i giput Påsgua,
ti manmalagu’ i ManHudihos na u fanmapo’lu siha i tataotåo gi kilu’us sa’ gi
sigenti diha ‘Sabaf’, sulemni esti na ha’åni para i ManHudihos.  Atyu mina’mafaisin si Pilåto para u fanmahuluk
todu i adding siha ya u mana’fañuha i tataotåo gi kilu’us.  Put ennåo mina’ manmåttu i sindålu siha ya
mahuluk i adding i dos na tåotåo ni manmachaklaba gi kilu’us yan si Jesus.  Anai manmåttu gi as Jesus ya mali’i’ na esta
måtai Gui’, ti mahuluk i addeng-ña.  Unu
gi sindålu ha lånsa i kalaguåk-ña ya insigidas milalak huyung håga’ yan
hånum.  (Esti na testimoñu ginin un
tåotåo ni iståba guennåo ya i testimoñu-ña magåhit.  Ha sångan i magåhit na tiningo’-ña kosa ki
siña håo lokkui’ manhonggi.)  Esti siha
manmasusedi put i para u fanmakumpli siha i manmatugi’ gi Eskritura:“Ti
u mahuluk ni unu gi te’lång-ña.” 
Yan ottru ni matugi’ lokkui’ gi Eskritura ilek-ña:“Todu siempri u inatan
Gui’ ni malånsa.”</p>
<p>Despues, si Jose tåotåo ‘Arimathea’, un
disipulun Jesus (gi sikretu put i ma’å’ñåo-ña ni ManHudihos), ha faisin i
pitmisun Pilåto para u na’tunuk i tataotåo Jesus. Mannina’i siha petmisu as
Pilåto, intonsis manmåttu ya makonni’ i tataotåo.  Måttu lokkui’ si ‘Nicodemus’ (atyu i måttun
puengi gi as Jesus fine’na na biåhi) mañuñuli’ påopåo yan ‘aloes’, ni kåsi
sienlibras minakkat-ña.  Makonni’ i
tataotåo ya sigun gi kustumbrin manhåfut para i ManHudihos, mabalutan ni magågu
ni manå’yi påopåo.  Iståba guennåo anai
maklåba si Jesus un hatdin, ya gi halum ennåo na hatdin, iståba un nuebu na
nåftan ni tåya’ trabiha mahåhafut.  Kumu
maninalulula sa’ Ha’ånin Priparasion para i ManHudihos, ya hihut atyu na
nåftan, mahåfut i tataotåo Jesus guennåo.</p>
<p>I
Ibangheliun i Saina.</p>

        </section>
        <hr>
        
        <section>
        <h1>HUEBIS SÅNTU</h1>
        <p><strong>Date:</strong> April 9, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/huebis-santu/<p>
        <p>Misan
i Senan i Saina</p>
<p>ABC</p>
<p>FINE’NA NA TINAITAI                                                                   Ex 12, 1-8, 11-14</p>
<p>Un
tinaitai ginin i Lepblun Exodus</p>
<p>Ilek-ña
i Saina as Moises yan Aaron giya Ihipto, “Esti na mes debidi u gaigi</p>
<p>gi
yahululu’ gi kalendåriun-miyu; debidi en pe’lu esti kumu i finene’na na</p>
<p>mes
gi sakkan.  Sangåni interu i inetnun i
taotåo Israhet:  Gi diha dies på’gu na</p>
<p>mes
debi di todu i familia siha u fanmangonni’ un patgun kinilu, unu kada</p>
<p>familia.  Yanggin mampus dikiki’ i familia para i
kinilu, debidi u dañña’ yan i</p>
<p>mås
hihut na bisinu yanggin para u makånnu’ i kinilu ya u fanapatti sigun gi</p>
<p>mineggai
tåotåo ni para u fañotchu.  I kinilu
debidi låhi ni un åñu idåt-ña yan</p>
<p>tai
mancha.  Debi di en peksai asta i mina’katotsi
dihas på’gu na mes, yan debi</p>
<p>di
en pinu’ gi me’nan i Israilitas siha antis di u homhum.  Debidi u machuli’</p>
<p>dididi’
na håga’ ya u mapalai i kuådrun i pettan i gima’ siha anai para</p>
<p>u
makånnu’ i kinilu.  Ennåo mismu na puengi
nai para u makånnu’ i mahotnu</p>
<p>na
sensin yan pån sin libadura yan mala’it na chå’guan.</p>
<p>“Taiguini para kannu’-miyu:  U fanmagoddi i sinturan-miyu, i</p>
<p>sandålias
gi adding, i bastun gi kannai-miyu, ya en fañotchu taiguihi i</p>
<p>mambiåbiahi.
 Guiya esti i Påsguan iSaina.  Sa’ på’gu mismu na puengi bai</p>
<p>Hu
faloffan giya Ihipto ya bai Hu punu’ todu i primirisa gi tanu’, tåotåo yan gå’ga’</p>
<p>yan
bai Hu sintensia todu i yi’us giya Ihipto – Guåhu, iSaina!  Låo i haga’ para</p>
<p>måtka
gi gima’ siha anai manggaigi hamyu.  Yanggin hu li’i’ i haga’, bai  Hu</p>
<p>upus
ha’ hamyu:  Pues taiguini na yanggin Hu añña
i tanu’ Ihipto, tåya’</p>
<p>distrosu
u fåttu giya hamyu.</p>
<p>“Esti na ha’åni debidi u fama’
un guput mimorias para hamyu, ya todu</p>
<p>i
tinattin-miyu na famagu’un-miyu u masilebra ya u fambiåbiahi guatu giSainaya u</p>
<p>masilebra,
para todu i tiempu.</p>
<p>I finu’ i Saina.</p>
<p>INEPPIN I SÅTMU                                       Ps
116, 12-13. 15-16. 17-18</p>
<p>R. (1 Cor 10, 16)   I TASAN I BENDISION-TA GUIYA I HAGA’ I
KRISTO.</p>
<p>Taimanu
apås-su  niSaina</p>
<p>put
todu i minaolek-ña nu guåhu?</p>
<p>Bai
hu håtsa i kopan i satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan
gi me’nan iSaina</p>
<p>i
finatai i mamfiet nu Guiya.</p>
<p>Asaina,
guåhu i tentago’-mu,  i patgun i
tentago’-mu;</p>
<p>Hågu
sumåtba yu’ ginin i finatai.</p>
<p>INEPPI…..</p>
<p>Bai
hu fanufresi sakrifisiun agradisimentu</p>
<p>ya
bai hu ågang i na’an iSaina.</p>
<p>Bai
hu apåsi iSainani prumiså-hu</p>
<p>gi
me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                1
Cor 11, 23-26</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i fina’nå’gui ni hu
nåna’i hamyu: na i Saina as Jesus, gi puengi anai matraiduti Gui’, Ha chuli’ un
pidåsun pån,  Ha nå’i gråsia si Yu’us, Ha
ipi’, ya ilek-ña, “Guiya esti i tataotåo-hu, ni para hamyu. Che’gui esti
ya en hahassu Yu’.”  Gi taiguini ha’
ta’lu na manera, dispues di i sena Ha chuli’ i kopa ya ilek-ña, “Guiya
esti na kopa i nuebu na kuntråtan Yu’us, ni maseyu ni hagå’-hu.  Gi kada en gimin esti, che’gui ya en hahassu
Yu’.”  Esti kumekke’ilekña na gi
kada biåhi na en kannu’ esti na pån yan en gimin ginin esti na kopa en pruklålama
i finatai i Saina asta ki måttu Gui’.</p>
<p>I finu’ i Saina.</p>
<p>IBANGHELIU                                                                                               Jn
13, 1-15</p>
<p>Betsikulu
åntis di i Ibangheliu                                Jn 13, 34</p>
<p>Bai
Hu nå’i hamyu un nuebu na tinagu’:</p>
<p>Fanagofli’i’
unu yan ottru, taimanu ha’ i ginifli’e’-hu nu hamyu.</p>
<p>+  Un tinaitai ginin i såntu Ibangheliu sigun gi
tinigi’ San Juan</p>
<p>Antis di i giput Påsgua, esta Ha tungu’ si Jesus na
esta måttu i ora anai para u hånåo ginin esti na tånu’ para guatu gi as
Tåta.  Ha guaiya i taotåo-ña siha guini
gi tanu’, ya malagu’ na u na’mali’i’ i guinaiyañ-ña nu siha asta i uttimu.  Esta i aniti ha kumbensi si Judas, lahin
Simon Iskarioti, para u intrega si Jesus; intonsis, durånti i sena, Ha sen
tungu’ si Jesus na ginin as Yu’us Gui’ yan para u hånåo tåtti as Yu’us, i Tata
ni esta Ha intrega todu guatu giya Guiya— kahulu’ ginin i sena, ha pula’ i
sanhiyung na magagu-ña.  Mañuli’ un tu’åya
ya Ha goddi gi sinturå-ña.  Ha nå’yi
hånum un palanggåna ya Ha tutuhun fuma’gåsi i adding i mandisipulu-ña ya Ha såsaosåo
ni tu’åya gi sinturå-ña.  Intonsis måttu
gi as Simon Pedro, ni ilek-ña nu Guiya, “Para Hågu, Asaina, para un fa’gåsi
i addeng-hu?”   Manoppi si Jesus,
“Siña ha’ na ti un tungu’ håfa Hu chocho’gui på’gu, låo siempri un
kumprendi dispues!”  Manoppi si
Pedro, “Ni ngai’an nai Un fa’gåsi i addeng-hu!”  Manoppi si
Jesus, “Yanggin ti Hu fa’gåsi i addeng-mu pues tåya’ pattem-mu gi
irensiåk-ku.” 
Ilek-ña si Simon Pedro nu Guiya, “Asaina, pues ti i
addeng-hu ha’ para un fa’gåsi!  Fa’gåsi
lokkui’ i kannai-hu yan i ilu-hu!”  Sinangåni gui’ as Jesus:  “I taotåo ni esta munhåyan umo’mak ti
nisisåriu na u fa’gåsi gui’ (fuera di i addeng-ña); esta gui’ sen gasgas,
taimanu ha’ hamyu; låo ti todu.”  (I
rason na ilek-ña “Ti todu manggåsgas,” sa’ put i Ha tungu’ håyi para
u trinaiduti Gui’.)</p>
<p>Dispues
di Ha fa’gåsi i adding-ñiha, chuminina ta’lu si Jesus ni magagu-ña sanhiyung ya
tuma’lu tåtti gi sagå-ña gi lamasa. 
Mansinangåni siha:  “Kåo en
kumprendi håfa esti i på’gu ha’ munhåhayan Hu cho’gui nu hamyu?  En a’agang Yu’ Ma’estru yan Saina, ya hunggan
mandinanchi hamyu, sa’ ennåo Yu’.  Låo
yanggin Hu fa’gåsi adding-miyu—Guåhu ni Ma’estru yan Saina, pues hamyu debi di
en fanafa’gasi adding-miyu.  Hu cho’gui
esti para bai Hu nå’i hamyu un ihemplu; taimanu ha’ i bidå-hu, debi di en
che’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS)</h1>
        <p><strong>Date:</strong> April 4, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus-3/<p>
        <p>I
Likao Påtma                                            A</p>
<p>IBANGHELIU                                                                                               Mt
21, 1-11</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Anai manhihut si Jesus yan i
mandisipulu-ña giya Hirusalen ya manmåttu giya Bethphage gi Eksu’ Ulibas, Ha
tågu’ dos na disipulu-ña ilelek-ña nu siha: “Hanåo
guatu gi sengsung ni en fafana’ ya insigidas
siempri en sedda’ un buliku ni magogoddi, sumisiha yan i tatneru-ña. Pila’ i
geddin-ñiha ya en kenni’i Yu’ mågi. Yanggin
guaha tåotåo kumuentusi hamyu sangåni gui’, ‘Ha nisisita i Saina esti siha.’ Pues insigidas siempri u sotta esti siha.”</p>
<p>Esti masusedi para u makumpli håfa
masångan ginin i Prufeta:</p>
<p>“Sangåni i hagan Sion,</p>
<p>Atan ha’ sa’ mamamaila’ giya
hågu i humitdi na rai-mu</p>
<p>ma’u’udai gi hilu’ un buliku yan
i patgon-ña.”</p>
<p>Pues manhånåo i mandisipulu ya
macho’gui atyu i tinagu’ Jesus:  makonni’
i buliku yan i patgon-ña ya matåmpi nu i magågun-ñiha,
ya kumahulu’ Gui’ ya matå’chung. I dangkulu na linahyan tåotåo mahutu’ i magågun-ñiha gi chalan, mientras i pumalun tåotåo
manmanutut råmas ginin i trongku ya mahutu’ gi chalån-ña. Parehu i linahyan ni
manmofo’na yan i manåtatti mane’essalåo a’gang:</p>
<p>“Hosåna! Si Yu’us u såtba i
Lahin David!</p>
<p>U matuna Gui’ ni mamamaila’ gi
na’an i Saina!</p>
<p>Hosåna! Si Yu’us u såtba Gui’
ginin i yahululu’!”</p>
<p>Anai humålum Gui’ giya Hirusalen
interu i taotåo gi siudå manatburutåo, ya manmamaisin, “Håyi esti?”</p>
<p>Ya sigi ha’ manmanoppi i linahyan,
“Guiya esti i prufeta as Jesus ginin Nasaret giya Galileha.”</p>
<p>I Ibangheliun i Saina.</p>
<p>I
Misa</p>
<p>FINE’NA NA
TINAITAI                                                                              Is
50, 4-7</p>
<p>Un
tinaitai ginin i Lepblun i Prufeta as Isaias</p>
<p>ISainaas Yu’us Ha nå’i Yu’ un måppla’
na hula’, kosa ki siña Hu tungu’ håfa taimanu Hu kuentusi i manyayas un palåbra
ni siña mampinangun siha. Kada ogga’an Ha baba i talanga-hu kosa ki siña Yu’
manhunguk; ya tåya’ nai Hu kontra Gui’, tåya’ nai Hu bira Yu’ tåtti.                                                                     
Hu nå’i  ni tatalo’-hu para atyu
siha i kumastiga Yu’, i fasu-hu para atyu siha i bumo’uk i batbås-su; i matå-hu
ti Hu prutehi gi trumpåda yan matu’la’i.</p>
<p>ISainaas Yu’us i ayudu-hu, put ennåo na
ti mamåhlåo Yu’; esta Hu istapblesi i matå-hu kalang asga’, sa’ Hu tungu’ na ti
Hu mana’mamåhlåo.</p>
<p>I finu’ i Saina.</p>
<p>INEPPIN I SÅTMU                                                   Ps 22, 8-9. l7-l8. l9-20. 23-24</p>
<p>R.  YU’OS-SU,
YU’OS-SU, HÅFA NA UN ABANDONA YU’?</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik yu’;
mayengyung i ilun-ñiha kontra guåhu:</p>
<p>“Un angokku iSaina–po’lu
ya Guiya un nina’libri;</p>
<p>yanggin guinaiya håo, po’lu ya
Guiya un sinatba.”</p>
<p>INEPPI…..</p>
<p>Låhyan na ga’lågu maridundedeha yu’;</p>
<p>katdumi na manailayi
umagulululumi yu’.</p>
<p>Tatfoi inanglo’-ña i addeng-hu yan i kannai-hu</p>
<p>siña hu tufung todu i
te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya
Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i
inetnun:</p>
<p>“Hamyu ni manma’å’ñåo nu iSaina,
tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet ribirensia Gui’!</p>
<p>INEPPI…..</p>
<p>SIGUNDU NA 
TINAITAI                                                                Phil  2, 6-11</p>
<p>Un
tinaitai ginin i Kattan San Pablo para i taotåo Philippi</p>
<p>Todu i tiempu gagaigi i
naturåt Yu’us giya Guiya,</p>
<p>låo ti Ha kunsidera na put
ginin i fuetsån-ña parehu Gui’ yan Yu’us.</p>
<p>Inlugåt, Ha basihan maisa Gui’</p>
<p>ya Ha chuli’ i naturåt un
isklåbu,</p>
<p>ya mafañågu Gui’ gi pinarehun
i taotåo.</p>
<p>Tåotåo na eståo matungo’ña, ya
put esti na Ha na’humitdi Gui’,</p>
<p>ubidenti Ha aksepta kun todu i
finatai, i finatai gi kilu’us!</p>
<p>Ya put esti, na nina’takkilu’
Gui’ as Yu’us</p>
<p>ya nina’i Gui’ ni na’an, ni
takkilo’ña ki todu i na’an siha,</p>
<p>kosa ki gi na’án Jesus todu
tommu u fandimu</p>
<p>gi langit, yan gi tanu’,yan gi
papa’ i tanu’,</p>
<p>yan todu hula’ mapruklåma
ginin i glorian Yu’us Tåta:</p>
<p>SI JESUKRISTO SAINA GUI’!</p>
<p>I
finu’ i Saina.</p>
<p>IBANGHELIUMt
26, l4–27, 66osino 27, 11-54</p>
<p>Bitsikulu
åntis di i Ibangheliu         Phil 2, 8-9</p>
<p>Umosgun si Jesus put hita achukka’ asta i finatai ya
måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i
Gui’ un nå’an na takkilo’ña ki todu i guaha na nå’an siha.</p>
<p>I
Pinadesin i Saina-ta as Jesukristo sigun gi tinigi’ San Mateo</p>
<p>Unu gi dossi na mandisipulu, atyu i ma’å’agang Judas
Iskarioti, humånåo para i manmå’gas mamåli’ ya ilek-ña, “Håfa para en na’i yu’ yanggin hu intrega
hamyu as Jesus?” Pues matufung trenta pidåsun salåppi’ ya manå’i gui’.
Desdi ennåo ha tutuhun si Judas umispiha i aputtunidåt ni para u traiduti si
Jesus.</p>
<p>Gi finene’na na ha’åni gi Giput i Pån Sin Libadura manmåttu i mandisipulu
guatu gi as Jesus ya mafaisin Gui’. “Månu nai malagu’ Håo nai para in
pripåra i senan Påsgua para Hågu?”</p>
<p>Ilek-ña nu
siha, “Fanhånåo para esti na tåotåo gi siudå ya en sangåni gui’:  ‘Ilek-ña i ma’estru, esta hihihut i Orå-hu;
Guåhu yan i mandisipulu-hu para in silebra i Påsgua gi gimå’-mu.’ “</p>
<p>Macho’gui
ni mandisipulu taimanu ha’ i mantinagu’ siha as Jesus ya mapripåra i senan
Påsgua.</p>
<p>Anai puengi manmatå’chung påpa’ si Jesus yan i dossi na mandisipulu para
u fañotchu. Durånti i sena ilek-ña, “Åmen bai Hu sangåni hamyu, unu giya
hamyu para u traiduti Yu’.”</p>
<p>Nina’fanggof
atburutåo i mandisipulu, ya matutuhun
mafaisin Gui’, unu in unu, “Siguru na ti guåhu kumeke’ilek-mu, Asaina?”</p>
<p>Manoppi si
Jesus, “Atyu i tumotchi gi plåtu i na’-ña pån yan Guåhu, guiya para u
traiduti Yu’. I Lahin i taotåo siempri u måtai taimanu i ilek-ña i Eskritura låo na’ma’si’ atyu na tåotåo i para
u trinaiduti i Lahin i Taotåo! Måolekña ha’ para ennåo na tåotåo yanggin ti
mafañågu gui’!”</p>
<p>Kumuentus
si Judas, i traidot, ya mamaisin, “Ma’estru, siguru na ti guåhu kumeke’ilek-mu?”</p>
<p>Manoppi si
Jesus, “Yanggin ennåo sinangån-mu.”</p>
<p>Mientras mañotchuchu, Ha chuli’ si Jesus i pån, mannå’i gråsia, Ha ipi’ i
pån, ya Ha nå’i i mandisipulu-ña.  Ilek-ña
“Chili’ ya en kannu’, Guiya esti i tataotåo-hu.”</p>
<p>Dispues Ha
chuli’ i kålis, Ha nå’i gråsia si Yu’us ya mannina’i siha.  Ilek-ña, “Fanggimin ni esti, todus hamyu,
sa’ Guiya esti i hagå’-hu, ni para u sineyu i kuntråtan Yu’us, machuda’ i
hagå’-hu put i linahyan para ma’asi’in i
isao siha. Bai Hu sangåni hamyu, na ti bai Hu gimin ta’lu ni esti na binu asta
ki gumimin Yu’ yan hamyu nu i nuebu na binu gi Rainun Tatå-hu.”</p>
<p>Dispues
mangånta un himnu ya manhuyung ya manhånåo para i Eksu’ Ulibas.</p>
<p>Pues ilek-ña si Jesus nu siha, “På’gu mismu na puengi todus hamyu
para en fanmalågu ya para en dingu Yu’, sa’ ilek-ña i
Eskritura, ‘Si Yu’us para u punu’ i pastot ya i inetnun kinilu u
machalapun.’  Låo dispues di mana’lå’la’
Yu’ ta’lu bai Hu hånåo para Galileha, mofo’na ki hamyu.”</p>
<p>Kumuentus
si Pedro ya ilek-ña as Jesus, “Ni ngai’an nai bai hu dingu Håo, achukka’
todu esti siha un diningu!”</p>
<p>Ilek-ña si
Jesus as Pedro, “Hahassu esti! Åmen, åntis di u o’o’ i gåyu på’gu na
puengi siempri esta tres biåhi un sångan na ti un tungu’ Yu’.”</p>
<p>Manoppi si
Pedro, “Ni ngai’an nai bai hu sångan na ti hu tungu’ Håo, achukka’ para
bai hu måtai yan Hågu!”</p>
<p>Ya
taiguennåo ha’ sinangan-ñiha i ottru mandisipulu siha.</p>
<p>Dispues humånåo si Jesus yan i mandisipulu-ña para un lugåt ni
mafa’nana’an Gethsemane, ya ilek-ña nu siha, “Fanmatå’chung guini ya bai
Hu hånåo guatu guihi ya bai Hu fanåyuyut.” Ha konni’ si Pedro, yan i dos lahin Zebedee. Puminiti yan muma’å’ñåo
Gui’, ya ilek-ña nu siha, “Gof dångkulu i piniti ni gaigi gi kurason-hu ya
kana’ ha’ ha yayammak Yu’. Fañåga guini ya en fambela yan Guåhu.”</p>
<p>Sumuha
dididi’ ginin siha, Ha yuti’ñaihun Gui’ ya umoppop påpa’ gi edda’ ya manåyuyut,
“Tatå-hu, yanggin siña, na’suha esti na kålis pinadesi giya Guåhu! Låo
åhi’ ti i malago’-hu, sino ki i
malago’-mu.”</p>
<p>Dispues Ha
bira Gui’ tåtti para i tres na mandisipulu ya mansinedda’ siha manmamaigu’; ya
ilek-ña as Pedro, “Sa’ håfa na ti siña hamyu na tres mambela una ora yan
Guåhu? Fambela yan fanmanåyuyut, kosa ki
ti en fambasnak gi tentasion. I espiritu malagu’ ha’, låo ñaba’ i sensin.”</p>
<p>Sumuha
ta’lu sigundu biåhi ya humånåo manåyuyut, “Tatå-hu, yanggin ti siña
mana’suha esti na kålis pinadesi ya debi ha’ di bai Hu gimin, pues u macho’gui
i minalago’-mu.” Ha bira Gui’ tåtti ta’lu ya Ha sodda’ i mandisipulu
manmamaigu’; ti siña mababa i matan-ñiha.</p>
<p>Sumuha
ta’lu tetset biåhi ya humånåo manåyuyut, Ha såsangan etmismu palåbra siha.
Dispues Ha bira Gui’ tåtti gi mandisipulu ya ilek-ña, “Asta på’gu ha’
manmamaigu’ yan mandiskåkansa hamyu? Atan ha’! 
Måttu esta i ora anai para u ma’intreganñaihun i Lahin i Taotåo guatu gi
nina’siñan i mani’isåo na tåotåo. Fangahulu’! 
Nihi ta fanhånåo. Atan ha’, sa’ estigui’ i taotåo ni para u traiduti
Yu’!”</p>
<p>Kumuekuentus
ha’ Gui’ trabiha anai si Judas, unu gui’ gi dossi na mandisipulu, måttu.
Mañisiha yan un dångkulun linahyan tåotåo manmañuñuli’ såpbli yan galuti,
nina’fanhånåo ni manmå’gas mamåli’ yan i manåmku’ na ManHudihos. I traidot ha
nå’i un siñåt i linahyan: “Atyu i hu chiku Guiya i malagu’-miyu. Aresta Gui’!”</p>
<p>Anai måttu
si Judas tunanas guatu as Jesus ya ilek-ña, “Pås para Hågu,
Ma’estru,” ya ha chiku Gui’.</p>
<p>Manoppi si
Jesus, “Amigu, såhyåo chumo’gui esti!”</p>
<p>Pues
manmalak guatu giya Guiya, ma’aresta si Jesus, ya mago’tin måolik Gui’. Unu gi
atyu siha i mangga’chochong-ña si Jesus ha laknus i sapblen-ña ya ha tåga’ i isklåbun i Mås Må’gas na Påli’ ya ha utut i
talanga-ña. Pues ilek-ña si Jesus nu guiya, “Na’ta’lu tåtti i sapblem-mu
gi bainan-ña, sa’ todu i manmanggogo’ti såpbli u fanmåtai ginin i sapbli. Kåo ti
un tungu’ na siña ha’ Hu ågang si Tatå-hu para u ayuda Yu’ ya siña insigidas Ha
na’hanågui Yu’ dossi na tropan sindålun manånghit? Låo yanggin taiguini, håfa
taimanu para u makumpli i Eskritura ni
ilek-ña na debidi taiguini u masusedi?”</p>
<p>Pues Ha kuentusi si Jesus i linahyan, “Kåo debidi en
fanmåttu manmañuñuli’ såpbli yan galuti para en kenni’ Yu’, kalang mohun kriminåt Yu’? Kada diha matåta’chung ya
mama’nåna’gui gi Templu, ya ti en aresta Yu’. Låo todu esti siha manmasusedi
para u makumpli atyu i tinigi’ i prufeta siha gi Eskritura.”</p>
<p>Intonsis todu i mandisipulu madingu Gui’ ya manmalågu.</p>
<p>Atyu siha i umaresta si Jesus makonni’ Gui’ para i gima’ Caiaphas, i Mås
Mågas Påli’, anai iståba na mane’etnun i manma’estrun i Lai yan i manåmku’.
Tinattitiyi Gui’ as Pedro gi lachagu’ ha’ na distånsia, asta i kabiseran i
gima’ i Mås Må’gas Påli’. Humålum gi kabisera ya matå’chung påpa’ yan i guåtdia
siha para u li’i’ håfa para uttimonña si Jesus. I manmå’gas mamåli’ yan interu
i Konsiliu machagi makésodda’ dinagi na ibidensia kontra si Jesus, para u
mana’mapunu’ Gui’. Låo ti manmañodda’ ni unu, maseha meggai mangahulu’ ya
masångan dinagi kontra Guiya. Putlus uttimu malak mo’na dos na låhi ya
ilik-ñiha, “Esti na tåotåo ilek-ña, ‘Siña ha’ Hu yulang påpa’ i Templun Yu’us
ya bai Hu kåhat ta’lu tåtti gi tres dihas.’
“</p>
<p>Tumohgi
i Mås Må’gas Påli’ ya ilek-ña, “Kåo tåya’ ineppem-mu para esti siha na
finaila’ kontra Hågu?”</p>
<p>Låo mamatkilu ha’ si Jesus. Pues kinuentusi Gui’ ta’lu
ni Mås Må’gas Påli’, “Gi na’an i lala’la’ na Yu’us, bai hu na’fanhula Håo
på’gu: sangåni ham kåo Hågu i Misihas, i Lahin Yu’us.”</p>
<p>Ineppi gui’ as Jesus, “Taiguennåo ilek-mu. Låo
bai Hu sangåni todus hamyu: desdi på’gu para mo’na siempri en li’i’ i Lahin i
Taotåo matåta’chung gi agapa’ na båndan i Todu Ha Na’siña, ya mamamaila’ gi
hilu’ i mapagåhis i langit!”</p>
<p>Guini nai ha titik magagu-ña i Mås Må’gas Påli’ ya
ilek-ña, “Ha chatfinu’i si Yu’us! Ti ta nisisita mås tistigu! Guiya mismu
nai en hinguk i tailayin fino’-ña! Håfa hinassun-miyu?”</p>
<p>Manmanoppi siha, “Umisao Gui’, ya debidi u
måtai.”</p>
<p>Dispues mato’la’i matå-ña yan ma’anña Gui’; ya atyu
siha i pumatmåda Gui’ ilik-ñiha, “Fama’prufeta para hami, Misihas! Sangåni
ham håyi gumaluti Håo!”</p>
<p>Iståba na matåta’chung si Pedro gi
sanhiyung gi kabisera, anai måttu guatu giya guiya i muchåchan i Mås Må’gas
Påli’ ya ilek-ña, “Hågu lokkui’ humahamyu yan si Jesus i taotåo
Galileha.”</p>
<p>Låo ha puni gi me’nan todu. “Ti hu tungu’ håfa
ilelek-mu,” i ineppen-ña, ya humånåo huyung para i intrådan i kabisera.
Lini’i’ gui’ ni ottru na muchåcha ya ilek-ña ni lalåhi siha gi uriyå-ña,
“Iståba na sumisiha esti na tåotåo yan si Jesus tåotåo Nasaret.”</p>
<p>Ha puni ta’lu si Pedro, ya ilek-ña, “Bai
hu fanhula na ti hu tungu’ ennåo na tåotåo!”</p>
<p>Un råtu
dispues, i lalåhi ni manotohgi guennåo manmåttu guatu gi as Pedro. Ilik-ñiha,
“Hunggan, unu håo gi entri siha. A’annuk ha’ ginin i kuentos-mu!”</p>
<p>Manhula si
Pedro, ilelek-ña, “Si Yu’us u kastiga yu’ yanggin ti hu såsangan i
minagåhit! Ti hu tungu’ ennåo na tåotåo!”</p>
<p>Insigidas umo’o’ i gåyu, ya ha hassu si Pedro
håfa sinangån-ña si Jesus nu guiya, “Åntis di u o’o’ i gåyu, siempri esta
tres biåhi di un sångan na ti un tungu’ Yu’.” Humånåo huyung ya duru
kumåti.</p>
<p>Gi chatanmak, todu i manmå’gas mamåli’ yan i manåmku’ gi sengsung
manetnun para u mahassuyi håfa taimanu nai para u mapunu’ si Jesus. Pues
magoddi Gui’ ni kadena, mana’hånåo ya ma’intrega Gui’ guatu gi maga’låhi as
Pilåto.</p>
<p>Atyu nai si Judas i trumaiduti si Jesus anai ha li’i’ na munhåyan
masentensia para u mapunu’, mañotsut, ya ha na’na’lu i trenta pidåsun salåppi’
guatu gi manmå’gas mamåli’ yan manåmku’ ya ilek-ña, “Umisåo yu’, sa’ hu traiduti i tai’isao na
tåotåo.”</p>
<p>Låo
manmanoppi siha ilik-ñiñiha, “Na håfa ennåo para hami? Hågu la’mun.”</p>
<p>Pues ha
dåggåo i salåppi’ gi halum Templu, ya må’pus.
Humånåo huyung ya ha ñaka’ gui’.</p>
<p>Låo i
manmå’gas mamåli’ mahokka i salåppi’ ya ilik-ñiha. “Ti dinanchi na u
mapo’lu esti gi limosnan i Templu, sa’ apas håga’ esti.” Ya dispues di
manakonsutta, ma usa i salåppi’ ya mafåhan i fanggualu’an i mama’titinas nå’yan
mamafak siha, ya mafa’simenteyu para i istrangheru
siha. Ennåo mina’ asta på’gu na ha’åni mafa’nana’an ennåo na guålu’,
“Guålu’ Håga'”.</p>
<p>Para u
makumpli i ha sångan i Prufeta as Jeremias, “Machuli’ i trenta na pidåsun
salåppi’, balin isklåbu-presiu ni mapo’lu
ni Israelitas, ya ma’usa i salåppi’ para
u mafåhan i gualu’ taimanu ha’ i tinago’-ña i Saina nu guåhu.”</p>
<p>Makonni’ si Jesus para i me’nan i maga’låhi, ya finaisin Gui’ ni
maga’låhi, “Kåo Hågu i Rai i ManHudihos?”</p>
<p>Manoppi si
Jesus, “Hågu sumångan.” Ya anai mafa’aila’ nu i manmå’gas mamåli’ yan
manåmku’, tåya’ fino’-ña.</p>
<p>Pues
ilek-ña si Pilato nu Guiya, “Kåo siguru na un huhunguk i mineggai
finaila’-ñiha nu Hågu?”Låo tåya’ ineppen-ña, ni håfa na finihu’.  Nina’sen manman i maga’låhi.</p>
<p>Ya gi ha’ånin i ma’gas na guput,
kustumbrin i maga’låhi na u na’libri unu gi presuneru, sigun i minalagu’
i taotåo. Atyu na tiempu guaha un presuneru sen matungu’ ni na’ån-ña si
Baråbas. Pues put i esta manetnun i taotåo, ilek-ña si Pilåto nu siha,
“Håyi malagu’-miyu para bai hu na’libri, si Baråbas, osino si Jesus i
mafa’na’an i Kristo?” Ha tungu’ na put embidiu na makonni’ guatu si Jesus.</p>
<p>Anai
matåta’chung gi siyå-ña i maga’låhi, nina’fattuyi ni asaguå-ña mensåhi:
“Cha’-mu ume’entalu’ nu ennåo na tunas tåotåo, sa’ ginin mangguifi yu’ put
Guiya, ya ha na’chathinassu yu’.”</p>
<p>Mientras
tåntu i manmå’gas mamåli’ yan i manåmku’ mana’fanmalagu’ i taotåo siha na u
magågåo si Baråbas, ya u mana’mapunu’ si Jesus. Pues anai ha faisin siha i
maga’låhi, “Håyi malagu’-miyu gi entri i dos bai hu na’libri?”</p>
<p>Manmanoppi
siha, “Si Baråbas.”</p>
<p>Ilek-ña Si
Pilåto nu siha, “Håfa yu’ bai hu cho’gui as Jesus, ni mafa’nana’an i
Kristo?”</p>
<p>Manmanoppi
siha, “U ma’atåni gi kilu’us.”</p>
<p>Låo
Ilek-ña, “Håfa na tailayi fina’tinås-ña?”</p>
<p>Ya mås
manla’a’gang manessalåo: “U ma’atåni gi kilu’us.”</p>
<p>Ya anai ha
ri’alisa si Pilato na tåya’ minaolik siña ha cho’gui
sino ki lumadangkulu i yinaoyåo; mañuli’ hånum, ha fa’gåsi i kannai-ña
gi me’nan-ñiha ya ilek-ña, “Tåya’ isåo-hu nu i haga’ esti na tunas tåotåo,
hamyu la’mun.”</p>
<p>Manmanoppi
interu i linahyan, “Po’lu ya hami yan i famagu’un-måmi in fanrispunsåpbli
ni finatai-ña!”</p>
<p>Pues ha
sottåyi siha as Baråbas; ha na’masåolak si Jesus fine’na ya ha intrega Gui’
guatu para u ma’atåni gi kilu’us.</p>
<p>Atyu nai i sindålun i maga’låhi makonni’
si Jesus guatu gi sumanhalum, ya manetnun todu i sindålu siha. Ma pula’ i
magagu-ña, ya matåmpi Gui’ ni agaga’ na magågu. Ya anai manmåmfuk kuronan låktus,
mapo’lu gi ilu-ña, ya mapo’lu håyun pi’åo gi agapa’ na kannai-ña. Ya matutuhun
mabutleha Gui’ mandidimu gi me’nå-ña ilik-ñiñiha, “In saluda Håo, Rai i
ManHudihos.” Ma to’la’i ya machuli’ i pi’åo ya madåkkut i ilu-ña. Anai
munhåyan mabutleha, mapula’ i agaga’ na magågu, ya mana’minagågu Gui’ nu i
magagu-ña, ya makonni’ Gui’ guatu para u ma’atåni gi kilu’us.</p>
<p>Gi kinekiyung-ñiha masodda’ un låhi,
tåotåo Sirenehu, ni mafa’nana’an Simon, ya mana’uma</p>
<p>nu i kilu’us Jesus.</p>
<p>Anai manmåttu gi lugåt ni mafa’nana’an
Golgota, i na’an kumeke’ilek-ña i Lugåt i Kalabera ya mana’gimin Gui’ binu ni
mana’dañña’ yan lala’it. Gigun Ha tamtam Ha rinunsia.</p>
<p>Anai ma’atåni Gui’ gi kilu’us manmadiga para
manmapåttinñaihun i magagu-ña ya manmatå’chung para u mapulan Gui’. Mapo’lu gi
hilu’ i ilu-ña i mafa’aila’-ña: “Si Jesus esti, i Rai i ManHudihos.”
Atyu nai, maklåba dos kriminåt, unu gi agapa’-ña, ya i ottru gi akagguen-ña.</p>
<p>I taotåo siha ni manmaloloffan machatfinunu’i Gui’, ya
anai manggogonggung ilik-ñiha, “Dalai lokkui’, Hågu para Un yulang i
Templu ya Un håtsa hulu’ ta’lu gi tres dihas, na’librin maisa Håo.
Yanggin Hågu i Lahin Yu’us, tunuk guennåo gi kilu’us.”</p>
<p>I
manmå’gas mamåli’, i manma’estrun i Lai yan i manåmku’ i taotåo mandadañña’
lokkui’ ilik-ñiñiha, “Ha na’fanlibri i pumalun tåotåo, ya ti siña Ha
na’librin maisa Gui’. Ya ilek-ña na Guiya i Rai i ManHudihos. Po’lu ya u tunuk
ginin i kilu’us, ya ta fanmanhonggi nu Guiya. Ha angokku si Yu’us, po’lu ya si
Yu’us u nina’libri Gui’ yanggin malagu’. Sa’ ilek-ña, ‘Guåhu Lahin Yu’us Yu’.’
“</p>
<p>Gi mismu
na manera mabutleha Gui’ ni i dos
kriminåt ni ga’chong-ña gi kilu’us.</p>
<p>Gi talu’åni, homhum todu i tanu’, put tres oras. Ya gi oran alas tres,
umessalåo si Jesus a’gagang, “Eli, Eli, lama sabachthani?”
Kumeke’ilekña, “Yu’os-su, Yu’os-su, sa’ håfa na Un dingu Yu’?”</p>
<p>I taotåo
siha ni manggaigi guihi ma’åluk, “Ha å’agang si Elias!” Insigidas unu giya siha mañuli’ ispongha, mana’sinimai binakli, ya masa’hang gi
pi’åo, ya mana’gimin.</p>
<p>Låo i palu
masåsangan, “Po’lu, ya ta li’i’ kåo u fåttu si Elias!”</p>
<p>Umågang
ta’lu si Jesus ni a’gagang na bos ya måtai.</p>
<p>Fandimu påpa’ un råtu</p>
<p>Atyugui’ na i kuttina gi templu matitik talu’ desdi i yahululu’ asta i
yapåpapa’. Mayengyung i tanu’, ya i atchu’ siha manmayamak; i naftan siha
manmababa, ya meggai na tataotåo i mañåntus ni manmåtai mangahulu’. Manhuyung
ginin i naftan, ya dispues di lumå’la’ ta’lu si Jesus, manhålum gi santus na
siudå ya meggai na tåotåo lumi’i’ siha.</p>
<p>I ma’gas i
sientu na sindålu yan i mangga’chong-ña ni pumupulan si Jesus, anai masienti i
linao yan mali’i’ i palu siha na sinisedi
nina’fanggof ma’å’ñao ilik-ñiñiha, “Magåhit ha’, na Guiya, i Lahin
Yu’us.”</p>
<p>Ya maniståba meggai na famalåo’an, manmana’atan
gi un distånsia, siha ni umisgaihun si Jesus
ginin Galileha, para u ma’ayuda gi nisisidåt-ña. Gi entalu’-ñiha iståba si
Maria Magdalena, yan Maria i nanan Santiago yan Jose i disipulu, yan i
asaguan Zebedee.</p>
<p>Anai lumalahomhum, måttu un riku na tåotåo ginin Arimateha ni
mafa’nana’an Jose. Guiya lokkui’ unu gi disipulu-ña, malak as Pilato, ya ha
gågåo i tataotåo Jesus. Atyu nai si Pilato manågu’ na u masotta i tataotåo.
Pues ha konni’ i tataotåo, ha balutan ni un såbanas gåsgas, ya ha po’lu gi
nuebu na naftån-ña, ni matåga’ ginin i atchu’. Ya ha na’apu’ guatu dångkulu na
åtchu’ gi pettån-ña, dispues humånåo. Låo
si Maria Magdalena yan i ottru Maria matå’chung guennåo mafåfana’ i naftan.</p>
<p>Gi sigenti diha, atyu na ha’åni i tumattitiyi i
Ha’ånin Priparasion, i manmå’gas mamåli’ yan i MamFarisehu manmalak i gima’
Pilato. Ilik-ñiha, “Siñot, pa’gu in hahassu na esti na kriminåt ilek-ña
anai låla’la’ ha’ Gui’ na, ‘Bai Hu kahulu’ ta’lu gi mina’tres dihas.’ Debi di
un fanotdin na u maguåtdia i naftan asta i mina’tres dihas. Sa’ atyu i u fanmåttu
i mandisipulu-ña ya u masåkki i tataotåo-ña ya u fanmasangåni i taotåo siha,
‘Mana’lå’la’ Gui’ ta’lu ginin i finatai!’ Esti i uttimu na dinagi siempri mås
båba ki i fine’na.”</p>
<p>Mansinangåni
siha as Pilato, “Guåha ha’ guatdian-miyu, fanhånåo ya en asigura måolik i
naftan.”</p>
<p>Pues
manhånåo ya maguåtdia i naftan ya manå’yi seyu i atchu’!</p>
<p>I
Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> March 21, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-4/<p>
        <p>FINE’NA NA TINAITAI                                                          1 Sm 16, 1b.  6-7. 10-13a</p>
<p>Un tinaitai ginin i primet na Lepblun
Samuel</p>
<p>Ilek-ña iSainaas Samuel:  “Na’bula låña i
kanghilung, ya un sigi gi hinanåo-mu. Bai Hu tågu’ håo guatu gi as Jesse giya
Belen, sa’ esta Hu atyik i rai-hu gi entalu’ i lalahi-ña siha.”</p>
<p>Anai
manmåttu si Jesse yan i lalahi-ña siha gi sakrifisiu, ha atan si Samuel si
Eliab ya manhassu, “Esta siguru na atyu i Ha utdena i Saina gaigi guini gi
me’nå-ña.”  Låo ilek-ña iSainaas Samuel:  “Mungnga mahusga ginin i hichuran i
tatåotåo-ña pat ginin i linikkå’-ña, sa’ esta Hu richåsa gui’.  Ti manlili’i’ si Yu’us taiguihi i lini’i’
tåotåo, sa’ i taotåo ha lili’i’ i håfa a’anuk låo si Yu’us Ha a’atan hålum i
kurason.”  Gi etmismu manera si
Jesse ha prisenta i sietti na lalahi-ña gi me’nan Samuel, låo ilek-ña si Samuel
as Jesse, “Tåya’ inatyek-ña iSainaginin esti siha.”  Dispues
finaisin si Jesse as Samuel, “Kåo esti ha’ famagu’on-mu lalåhi?”  Manoppi si Jesse, “Guaha ha’ ta’lu, i
mås påtgun, ha pupulan i kinilu.” 
Ilek-ña si Samuel as Jesse, “Na’ma’ågang gui’; ti ta tutuhun i
silebrasion i sakrifisiu asta ki måttu gui’.”  Manågu’ si Jesse ya ha na’makonni’ i hebin na
låhi guatu gi entri siha.  Atagga’ fasu-ña,
un hobin ni bunitu ma’atan yan gåtbu kuetpon-ña.  Ilek-ña iSaina, “Ennagui’ – utdena, sa’ guiya esti!”  Intonsis ha chuli’ i kanghilung  låña si Samuel ya ha utdena gui’ gi entalu’ i
mañe’lu-ña; ya desdi ennåo na ha’åni hinatmi si David ni espiritun iSaina.</p>
<p>I finu’ i Saina.</p>
<p>INEPPIN I SÅTMU                                                               Ps 23,
1-3. 3-4. 5. 6</p>
<p>R. 
(l)  I SAINA I PASTOT-TU, TÅYA’ U
FÅTTA GIYA GUÅHU.</p>
<p>ISainai
pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha
kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha
gigiha yu’ gi dinanchi na chålan put i na’ån-ña.</p>
<p>Achukka’ mamomokkat yu’ gi hemhum na kañåda,</p>
<p>tåya’
tailayi ma’a’ñåo-hu sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu ni numåna’i yu’ ånimu.</p>
<p>INEPPI…..</p>
<p>Un
plånta i lamasa gi me’nå-hu</p>
<p>gi me’nan i maninimigu-hu;</p>
<p>Un
olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I
minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai
hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                Eph
5, 8-14</p>
<p>Un tinaitai ginin i kattan San Pablo para i
taotåo Ephesus</p>
<p>Hafañe’lus:  Maniståba hamyu gi halum homhum, låo desdi ki manhålum
hamyu manåotåo i Saina, manggaigi hamyu på’gu gi halum i inina. Pues debi di en
fanlå’la’ taiguihi i taotåo siha ni manggaigi gi halum i inina, sa’ i inina
muna’fåfattu bula na kusetchan todu klåsin minaolik, tininas, yan minagåhit.
Che’gui kuåntu i siña para en tingu’ håfa muna’mamaguf i Saina. Suhåyi todu i
manaibali na chocho’ hinemhum;  inlugåt di
esti, laknus huyung gi inina, sa’ sen na’mamahlåo achukka’ para mamensiona atyu
i machocho’gui gi sikretu; ya yanggin manmalaknus huyung todu gi papa’ i inina,
pues siempri annuk klåru i magåhit na naturåt-ñiha; sa’ maseha håfa ni
mana’annuk klåru gi papa’ i inina pues ennåo siempri humuyung inina.</p>
<p>Put
ennåo na masångan na,</p>
<p>“Fakmåta,
hågu ni mamaigu’,</p>
<p>ya
kahulu’ ginin i finatai,</p>
<p>ya
siempri manina i Kristo giya hågu.”</p>
<p>I finu’ i Saina.</p>
<p>IBANGHELIU                                                                                               Jn
9, 1-41</p>
<p>(Todus)           U matuna Håo, Asaina Jesukristo, Rai
i taihinekkuk na gloria!</p>
<p>(Tetcha)           Ilek-ña
i Saina, Guåhu i ininan i tanu’:</p>
<p>I
taotåo ni dumalalalaki Yu’ u manå’i ni ininan i taihinekkuk na lina’la’.</p>
<p>+  Un
tinaitai ginin i såntu Ibangheliu sigun gi tinigi’ San Juan</p>
<p>Mientras mamomokat mo’na si Jesus, Ha li’i’ un tåotåo ni batchit desdi i mafañagu-ña.</p>
<p>Mafaisin Gui’ ni mandisipulu-ña,</p>
<p>“Rabbi, håyi umisåo na
mafañågu gui’ båtchit?  Kåo isåo-ña ha’
pat isao i mañaina-ña?”</p>
<p>Manoppi si Jesus,</p>
<p>“Ni unu, ni ottru, ti put i isåo-ña osino i isao i
mañaina-ña. Låo put i para u mali’i’ fuetsan Yu’us giya guiya, debi di ta
cho’gui i che’chu’ atyu i muna’hånåo Yu’ mientras mananana.</p>
<p>Mamamaila’ i puengi anai tåya’ siña macho’chu’.  Mientras gagaigi Yu’ gi tånu’, Guåhu i kandit
i tanu’.”</p>
<p>Gi esti tumo’la si Jesus gi edda’, ya
mama’tinas fachi’ ni te’la’-ña,</p>
<p>ya Ha
palala’i i matan i taotåo ni fachi’.</p>
<p>Dispues
Ha sangåni gui’, “Hånåo ya un fa’gåsi håo gi hanum
Siloam.”</p>
<p>(Esti
na nå’an kumeke’ilek-ña “atyu i mana’hånåo”.)</p>
<p>Intonsis, humånåo i taotåo ya ha fa’gåsi gui’, ya måttu tåtti siña esta
manli’i’.</p>
<p>I bisinu-ña yan i taotåo siha ni mampåyun mali’i’ gui’ ume’egagåo
manmamaisin,</p>
<p>“Ada ti guiya esti, atyu
i sessu matå’chung ya ume’egagåo?”</p>
<p>Guaha siha umå’aluk, “Hunggan guiya”;</p>
<p>ottru siha ma’åluk na, “Åhi’ ti guiya
sino ki ottru tåotåo ni uma’achuli’ yan guiya.”</p>
<p>I taotåo mismu umåluk, “Hunggan guåhu atyu.”</p>
<p>Intonsis mafaisin gui’, “Håfa taimanu na siña håo på’gu
manli’i’?”</p>
<p>Manoppi gui’,</p>
<p>“Atyu
na tåotåo i ma’å’agang Jesus mama’tinas dididi’ fachi’, ya Ha palala’i i
atadok-ku,</p>
<p>ya
Ha tågu’ yu’ para bai hu hånåo para Siloam ya bai hu fa’gåsi.</p>
<p>Pues humånåo yu’, ya gigun ha’ hu fa’gåsi, sumiña yu’ manli’i’.”</p>
<p>Mafaisin i taotåo, “Månggi Gui’?</p>
<p>Manoppi, “Ti hu tungu’.”</p>
<p>Dispues, makonni’ i taotåo ni ginin båtchit desdi i mafañagu-ña guatu gi
MamFarisehu. (Ha hassu na era i Sabaf na ha’åni anai mama’tinas fachi’ si Jesus
ya Ha na’fanli’i’ i taotåo.) Intonsis, i MamFarisehu matutuhun mafaisin gui’
håfa taimanu na manli’i’ gui’ ta’lu’.</p>
<p>Mansinangåni siha,</p>
<p>“Ha nå’yi fachi’ i atadok-ku. Hu
fa’gåsi, ya på’gu siña yu’ manli’i’.”</p>
<p>Esti sumu’un i MamFarisehu para u masångan,</p>
<p>“Ti siña na ginin as Yu’us mågi esti na
tåotåo sa’ ti Ha guåguatdia i Sabaf na ha’åni.”</p>
<p>I ottru siha makontra esti,</p>
<p>“Yanggin
i’isåo i taotåo, håfa taimanu para cho’guen-ña ni esti siha na siñåt?” Put
ennåo na gumuaha dinibidi gi entalu’-ñiha.</p>
<p>Pues makuentusi i batchit ta’lu:</p>
<p>“Yå ki binaba i atadok-mu ni esti na tåotåo,
håfa siña un sångan put Guiya?”</p>
<p>Manoppi, “Prufeta Gui’.”</p>
<p>Ti manmalagu’ i ManHudihos mahonggi na ginin båtchit gui’ ya på’gu siña
manli’i’, asta ki ma’ågang i mañainan esti na tåotåo ni på’gu siña manli’i’.</p>
<p>Mafaisin siha,</p>
<p>“Kåo
lahin-miyu esti, ya yanggin hunggan, kåo manhula hamyu na mafañågu gui’
båtchit? Ya håfa siña en sangan put taimanu na siña gui’ manli’i’ på’gu?”</p>
<p>Manoppi i mañaina-ña:</p>
<p>“Hami
tumungu’ na lahin-måmi gui’, yan in tingu’ na mafañågu gui’ båtchit. Låo ti in
tingu’ håfa taimanu na siña gui’ manli’i’ på’gu, ni ti in tingu’ håyi muna’mågung
i bachet-ña.</p>
<p>Faisin gui’. Esta gui’ gái idåt, ya siña ha’ gui’ manoppi. (“Masångan
taiguini ni mañaina-ña sa’ manma’å’ñåo siha ni ManHudihos, sa’ esta manguntråta
na maseha håyi sumångan na manhonggi gui’ na Guiya i Kristo, u madulalak ginin
i sinagoga. Put ennåo na ilik-ñiha i mañaina-ña, “Esta gui’ gái idåt,
faisin gui’.”)</p>
<p>Ma’ågang ta’lu tåtti put sigundu biåhi i taotåo ni batchit desdi i
mafañagu-ña ya ilik-ñiha nu guiya,</p>
<p>“Nå’i gloria si Yu’us!
Fine’na, put i in tingu’ na i’isåo esti na tåotåo i muna’fanli’i’ håo.”</p>
<p>Manoppi i taotåo,</p>
<p>“Ti hu tungu’ kåo i’isåo
Gui’ pat åhi’.</p>
<p>Una kosa hu tungu’: iståba båtchit yu’, ya på’gu manlili’i’ yu’.”</p>
<p>Mafaisin gui’ di nuebu,</p>
<p>“Håfa bidå-ña nu hågu.
Håfa taimanu na nina’fanli’i’ håo ta’lu?”</p>
<p>Manoppi i taotåo,</p>
<p>“Esta munhåyan hu
sangåni hamyu, ya ti manmalagu’ hamyu manékkunguk.</p>
<p>Sa’ håfa na manmalagu’ hamyu na en hinguk ta’lu?</p>
<p>Buenti hamyu lokkui’ manmalagu’ manhålum mandisipulu-ña?”</p>
<p>Ma’insutta gui’ yan ilik-ñiha,</p>
<p>“Hågu disipulun ennåo na
tåotåo, låo hami mandisipulun Moises.</p>
<p>In tingu’ na si Yu’us Ha kuentusi si Moises; låo ni ti in tingu’ ginin
manu mågi ennåo na tåotåo!”</p>
<p>Manineppi siha,</p>
<p>“Gof na’manman esti! Ti
en tingu’ ginin manu Gui’ mågi, låo Ha na’fanli’i’ yu’ ta’lu!</p>
<p>Ta tungu’ ha’ na si Yu’us ti Ha e’ékkunguk i mani’isåo siha;</p>
<p>låo Ha e’ékkunguk i taotåo
siha ni rumispepeta Gui’ yan chumocho’gui håfa malago’-ña.</p>
<p>Tåya’ nai mahunguk na un tåotåo u na’fanli’i’ un båtchit desdi i
mafañagu-ña. Yanggin ti ginin as Yu’us esti na tåotåo, tåya’ ni håfa siña ha
cho’gui.”</p>
<p>Manessalåo siha,</p>
<p>“Ha? Tåddung na isao nai
gaigi håo desdi i mafañagu-mu,</p>
<p>ya hågu para un setmuni
ham?”</p>
<p>Ennåo mina’mago’ti gui’ ya madåggåoñaihun huyung.</p>
<p>Anai Ha hunguk si Jesus na madulalak gui’ huyung, Ha ispiha gui’ ya Ha
faisin,</p>
<p>“Kåo manhonggi håo gi
Lahin i Taotåo?”</p>
<p>Manoppi ya ilek-ña,</p>
<p>“Siñot, håyi ennåo, kosa
ki bai hu fanhonggi nu Guiya?”</p>
<p>Manoppi si Jesus,</p>
<p>“Esta un li’i’ Gui’.
Guiya i kumuentutusi håo på’gu’.”</p>
<p>Ilek-ña,</p>
<p>“Hunggan manhonggi yu’
Asaina,” ya ha na’tekkun i ilu-ña påpa’ para u adora Gui’.</p>
<p>Pues ilek-ña si Jesus.</p>
<p>“Måttu
Yu’ guini na tånu’ para bai fanhusga,</p>
<p>para
bai Hu na’fanmanli’i’ i mambåtchit</p>
<p>ya i
manmanlili’i’ u fambåtchit.”</p>
<p>Guaha unus kuåntus MamFarisehu maniståba guennåo yan Guiya ya mahunguk na
Ha sångan esti ya mafaisin Gui’,</p>
<p>“Siguru na ti
kumeke’ilek-mu na mambåtchit ham lokkui’?”</p>
<p>Manoppi si Jesus:</p>
<p>“Yanggin
mambåtchit hamyu</p>
<p>pues
tåya’ isao guennåo.</p>
<p>Låo ilik-miyu, ‘Manmanlili’i’ ha’ ham,’</p>
<p>pues
gagaigi ha’ i isao-miyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN KUARESMA</h1>
        <p><strong>Date:</strong> March 15, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-kuaresma-4/<p>
        <p>FINE’NA NA TINAITAI                                                                               Ex
17, 3-7</p>
<p>Un
tinaitai ginin i Lepblun Exodus</p>
<p>Gi mina’hun-ñiha,
manggonggung i taotåo siha kontra as Moises, ilik-ñiñiha, “Håfa mina’ un
konni’ ham huyung ginin iya Ihiptu?  Kåo
put i para un na’fanmåtai må’hu ham guini yan i famagu’un-måmi yan i ga’-måmi
gå’ga’ siha?”  Intonsis, si Moises
ha essalågui iSaina, “Håfa
para bai hu cho’gui ni esti siha na tåotåo? 
Dididi’ ha’ ta’lu teniki ma’åtchu’ yu’!”  Ineppi si Moises niSaina, “Hånåo guatu gi me’nan i taotåo siha, fanhamyu yan unus
kuåntu na manåmku’ na Israelitas siha, ya mientras manhåhanåo hamyu guatu
gogo’ti gi kannai-mu atyu na båstun i un usa anai un panak i sadduk.  Siempri tumotohgi yu’ guihi gi me’nå-mu gi hilu’
i atchu’ giya Horeb.  Atcha i atchu’, ya
siempri milak huyung hånum ginin ennao para u fanggimin i taotåo.”  Ha cho’gui esti si Moises gi me’nan i
manåmku’ na Israelitas.  Ma’å’agang esti
na lugåt ‘Massah’ yan ‘Meribah’, sa’ put i manatgumentu guennåo i Israelitas,
ya guennåo nai machagi iSaina,
ilik-ñiñiha, “Kåo magåhit na gaigi iSainagi entalo’-ta pat åhi’?”</p>
<p>I
finu’ i Saina.</p>
<p>INEPPIN I SÅTMU                                                                           Ps
95, 1-2. 6-7. 8-9</p>
<p>R.  (8) 
YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’,
nihi ya ta fanmaguf kumantåyi iSaina;</p>
<p>nihi
ya ta onra i atchu’ i satbasion-ta.</p>
<p>Maila’
ya ta taggam Gui’ ni kantan minaguf,</p>
<p>nihi
ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum
ya ta fanmañaluda ya ta fanmanadora;</p>
<p>maila’
ya ta fandimu gi me’nan iSainani
fuma’tinas hit.</p>
<p>Sa’
Guiya i Yi’os-ta, ya hita i taotåo-ña</p>
<p>ni
Ha påpastu, i inetnun ni Ha gigiha.</p>
<p>INEPPI…..</p>
<p>Ai,
ya på’gu na ha’åni nai en hinguk i bos-ña:</p>
<p>“Cha’-miyu
muna’fanmahehetuk i kurason-miyu</p>
<p>taiguihi
anai maniståba hamyu giya Meribah,</p>
<p>taiguihi
i tiempun Massah gi disiettu.</p>
<p>Guihi
anai matenta yu’ ni mañainan-miyu;</p>
<p>machagi
yu’ achukka’ esta mali’i’ i che’cho’-hu siha”.</p>
<p>INEPPI…..</p>
<p>SIGUNDU
NA TINAITAI                                                                Rom
5, 1-2. 5-8</p>
<p>Un tinaitai ginin i Kattan San Pablo para
i taotåo Roma</p>
<p>Hafañe’lus:</p>
<p>På’gu
ni esta mana’fanunas hit gi me’nan Yu’us ginin i hinenggi, manggaigi hit gi pås
yan Yu’us ginin i Saina-ta as Jesukristo.  Guiya si Jesukristo kumonni’
hit ginin i hinenggi para i ekspirensiåñ-ña ni gråsian Yu’us, anai manlåla’la’
hit på’gu. Put esti na mambanidosu hit ni atyu i ta nanangga na para ta
fañåonåo gi glorian Yu’us!</p>
<p>Esti na ninangga ti u na’fandisganåo
hit, sa’ esta Ha chuda’ huyung si Yu’us i ginifli’e’-ña para hålum gi
kurason-ta ginin i Espiritu Såntu, ni manmanå’i hit kumu rigålun Yu’us para
hita.</p>
<p>Gi ma’apunta na tiempu, anai maniståtaba ha’ hit manai
nina’siña, måtai i Kristo put hita ni manai yi’us na tåotåo.Håssan na guaha
tåotåo ha na’enñaihun i ha’ani-ña put un tunas na tåotåo, låo put un tunas na
tåotåo guaha ha’ siña umatotga måtai.</p>
<p>Ginin esti na asuntu  na Ha prueba i ginifli’e’-ña si Yu’us nu
hita–sa’ mientras maniståtaba ha’ hit gi isao måtai i Kristo put hita!</p>
<p>I finu’ i Saina.</p>
<p>IBANGHELIU                                                                                               Jn 4, 5-42</p>
<p>(Todus)           U matuna Håo, Asaina Jesukristo, Rai
i taihinekkuk na gloria!</p>
<p>(Tetcha)           Asaina, magåhit na Hågu i nana’librin
i tanu’;</p>
<p>Nå’i yu’ ni lala’la’ na
hånum, ya ni ngai’an nai hu må’hu ta’lu.</p>
<p>+ 
Un tinaitai ginin i såntu Ibangheliu sigun gi tinigi’ San Juan</p>
<p>Måttu
Gui’ gi un Samaritånu na songsung ni mafa’nana’an ‘Sychar’ gi fi’un atyu na
sulåt tånu’ ni ha nå’i si Jacob i lahi-ña as Jose.  Iståba guennåo i tipu’ Jacob, ya put i nina’yayas
si Jesus ni biahi-ña, matå’chung på’pa’ gi fi’un i tipu’.</p>
<p>Kåsi
ennåo i alas dossi gi talu’åni.</p>
<p>Måttu
guini un palåo’an Samaritånu para u fanlupuk hånum, ya ilek-ña si Jesus nu guiya,
“Na’gimin Yu’ fan.”  ( Esta
manhånåo i mandisipulu-ña para i sengsung para u fanmamåhan mantension-ñiha.)</p>
<p>Manoppi
i palåo’an Samaritånu, “Hågu Hudihos Håo, ya guåhu Samaritånu, håfa na
para Un fafaisin yu’ para bai hu na’gimin Håo?” (Ha hassu na i ManHudihos
masuhåhayi i Samaritånu.)</p>
<p>Manoppi
si Jesus,</p>
<p>“I mohun ya un tungu’ håfa
nina’i’i-ña si Yu’us,</p>
<p>yan håyi esti i fumafaisin håo para u gimin,</p>
<p>inlugåt di hågu siempri Guiya</p>
<p>numå’i håo ni lala’la’ na hånum.”</p>
<p>Manoppi
i palåo’an,</p>
<p>“Siñot, ni båtdi Håo tåya’ ya
tåddung esti na tupu’.</p>
<p>Månu nai para Un chuli’ esti i lala’la’
na hånum?</p>
<p>Siguru yu’ na ti Un popo’lu na
takkilo’ña Håo ki i tatan-måmi as Jacob,</p>
<p>ni numa’i ham ni esti na tupu’, ya
gumimin guini yan i famagu’on-ña yan i ga’-ñiha siha?”</p>
<p>Manoppi
si Jesus:</p>
<p>“Todu i manggimin guini na hånum</p>
<p>u
fanmå’hu ha’ ta’lu.</p>
<p>Låo todu i manggimin ni hanum ni para bai
Hu nå’i ni ngai’an nai u fanmå’hu;</p>
<p>i hanum ni para bai Hu nå’i u fama’be’bu’
gi sanhalom-ña,</p>
<p>pepetchåo hulu’ para u fannå’i taihinekkuk
na lina’la’.”</p>
<p>Ilek-ña
i palåo’an nu Guiya,</p>
<p>“Siñot, nå’i yu’ ni ennåo na hånum
ya ti bai hu må’hu ta’lu,</p>
<p>ya båsta yu’ måttu guini para bai hu
fanlupuk.”</p>
<p>Ilek-ña si Jesus nu guiya,</p>
<p>“Hånåo ya un ågang i asaguå-mu ya
dispues nai un ta’lu mågi.”</p>
<p>Manoppi i palåo’an,</p>
<p>“Tåya’ asaguå-hu.”</p>
<p>Sinangåni as Jesus,</p>
<p>“Dinanchi sinangån-mu anai ilek-mu
na tåya’ asaguå-mu. Låo gi magåhit, esta singku</p>
<p>asaguå-mu ya i taotåo ni ga’chochong-mu
på’gu ti asaguå-mu. Dinanchi i ineppem-mu.”</p>
<p>Manoppi
i palåo’an,</p>
<p>“Siñot, fa’na’an prufeta Håo. Estigui’
na oksu’ nai manmanadora as Yu’us i taotåo siha, låo</p>
<p>hamyu na taotågui ilik-mimiyu na iya
Hirusalen nai debi i taotåo siha nai u ma’adora si    Yu’us.”</p>
<p>Sinangåni
gui’ as Jesus,</p>
<p>“Palåo’an, honggi Yu’, na mamamaila’
i ora anai siempri en adora i Tata, ti guini na oksu’</p>
<p>osino iya Hirusalen. Manmanadodora hamyu
una kosa ni ti en kemprendi,</p>
<p>låo hami in kemprendi håfa in adodora; sa’
ginin i ManHudihos nai para u fåttu i satbasion.</p>
<p>Ya mamamaila’ i ora, ni esta gaigi på’gu,
anai atyu siha i manmanadodora ni dinanchi</p>
<p>u ma’adora i Tata gi Espiritu yan
minagåhit. Intonsis, ennåo siha ni manmanadodora taiguini,</p>
<p>maninispipiha ni Tata. Si Yu’us Espiritu
Gui’, ya atyu siha i umadodora Gui’</p>
<p>debidi u ma’adora Gui’, gi Espiritu yan
gi minagåhit.”</p>
<p>Ilek-ña
i palåo’an nu Guiya:</p>
<p>“Hu tungu’ na guaha mamamaila’
Misihas. (Esti na palåbra kumeke’ilek-ña Guiya ni</p>
<p>Ma’olius.) Yanggin måttu, Guiya u sangåni
hit todu.”</p>
<p>Manoppi
si Jesus,</p>
<p>“Guåhu ni kumuentutusi håo, Guåhu
Gui’.”</p>
<p>Manmåttu
i mandisipulu tåtti guini na mumentu, ya nina’fansen manman na   kumuekuentus Gui’ yan palåo’an. Låo tåya’
mamaisin tåtkumu “Håfa malago’-mu as Jesus?”  Pat, “Sa’ håfa na Un kuentutusi esti na
palåo’an?”</p>
<p>Pues
ha sotta ha’ i palåo’an guennåo i tebbut hånum ya humånåo para i sengsung.</p>
<p>Ilek-ña
nu i taotåo siha,</p>
<p>“Fanmamaila’ ya en li’i’ un tåotåo
ni sumangåni yu’ todu i håfa bidå-hu!</p>
<p>Kåo
Guiya mohun esti i Misihas?”</p>
<p>Intonsis
madingu i sengsung ya manhånåo para u mali’i’ Gui’.</p>
<p>Mientras
tåntu, sigi ma’insisti Gui’ ni mandisipulu, “Ma’estru chotchu
dididi’.”</p>
<p>Låo
mansinangåni siha:</p>
<p>“Guaha na’-hu ni ti en
tingu’.”</p>
<p>Pues
esti nai matutuhun ni mandisipulu manáfaisin,</p>
<p>“Håfa mohun, buenti guaha esta
chumuli’i’ Gui’ na’-ña?”</p>
<p>Maninisplikåyi
siha as Jesus:</p>
<p>“Para
bai Hu cho’gui i minalagu’ Atyu i muna’hånåo Yu’</p>
<p>yan para bai Hu na’funhåyan i
che’cho’-ña, ennigui’ nengkano’-hu.</p>
<p>Na
ti esti sinangan-mimiyu: ‘Kuåttru mesis tetehnan para ta fanmangusetcha!’?</p>
<p>Ekkunguk
håfa para bai Hu sångan: Baba i matan-miyu ya en fanmanli’i’!</p>
<p>I
gualu’ siha esta listu para u fanmako’ku’!  Atyu i para u fango’ku’ esta ha risibi i
suetdon-ña</p>
<p>ya
numana’etnun kusetcha para i taihinekkuk na lina’la’, kosa ki i mañåtpi yan i
mangusetcha uchámmaguf i dos.</p>
<p>Estigui’
prueba para esti na sinangan:</p>
<p>‘Un
tåotåo tumånum; ya i ottru kumo’ku’.’</p>
<p>Hu
na’fanhånåo hamyu para en ke’ku’ atyu i ti finacho’chu’-miyu.</p>
<p>Ottru siha chumo’gui i che’chu’, ya mañåonåo
hamyu manmapåtti gi kine’ku’.</p>
<p>Meggai
na Samaritånu ginin atyu na songsung manmanhonggi nu Guiya ginin i testimoñun
esti na palåo’an:</p>
<p>“Ha sangåni yu’ todu i hagas
bidå-hu.”</p>
<p>Put
lusuttimu, anai manmåttu i Samaritånu giya Guiya, mafaisin Gui’ para u lásaga
un råtu giya siha. Pues sumåga guennåo dos dihas, ya ginin i fino’-ña meggai
manmanhonggi.</p>
<p>Masangåni
i palåo’an:</p>
<p>“I hinenggin-måmi esta ti ha
dipependi gi istoriå-mu.</p>
<p>Hami mismu in hinguk, ya in tingu’ na
Guiya magåhit esti i Satbadot i tanu’.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>II DAMENGGUN KUARESMA</h1>
        <p><strong>Date:</strong> March 8, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-4/<p>
        <p>FINE’NA NA TINAITAI                                                                               Gn
12, 1-4a</p>
<p>Un
tinaitai ginin i Lepblun Genesis</p>
<p>Ilek-ña
iSainaas Abram:</p>
<p>“Huyung
ya un hånåo ginin i tanu’ i mamparintes-mu yan ginin i gima’ tatå-mu para guatu
gi un tånu’ ni para bai Hu fa’nu’i håo. 
Bai Hu na’huyung ginin hagu un dångkulu na nasion, ya bai Hu bendisi
håo; bai Hu na’takkilu’ i na’ån-mu kosa ki siña u fanetcha bendision.  Bai Hu bendisi atyu siha i bumendisi håo, bai
Hu matdisi atyu siha i mumatdisi håo. 
Todu i kumunidåt i tanu’ u masodda’ i bendision giya hågu.”</p>
<p>Må’pus
si Abram taimanu i tinago’-ña iSainanu guiya.</p>
<p>I
finu’ i Saina.</p>
<p>INEPPIN I SÅTMU                                                               Ps
33, 4-5. 18-19. 20. 22</p>
<p>R.  (22) 
ASAINA, NA’FÅTTU I MINA’ASE’-MU GIYA HAMI,</p>
<p>YÅ KI MANMANANGOKKU HAM GIYA HÅGU.</p>
<p>Sa’
tunas i finu’ iSaina;</p>
<p>ya
todu i che’cho’-ña siha angokkuyun.</p>
<p>ISainaHa guaiya i hustisia yan
tininas</p>
<p>yan
Ha na’bula i tanu’ ni minaolek-ña</p>
<p>INEPPI…..</p>
<p>Atan
ha’ sa’ gaigi i matan iSainagi
rumibirerensia Gui’,</p>
<p>hilu’
atyu siha i manmanangokku nu i yine’ase’-ña,</p>
<p>Para
u nina’fanlibri siha ginin i finatai,</p>
<p>ya
u famprinitehi siha achukka’ tiempun ha’ilas.</p>
<p>INEPPI…..</p>
<p>I
anti-ta ha nanangga iSaina,</p>
<p>Guiya
ni ayudantet-ta yan pruteksion-ta.</p>
<p>Puedi
u gaigi giya hami i yine’ase’-mu,Asaina;</p>
<p>hami
ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                            2
Tm 1, 8b-10</p>
<p>Un
tinaitai ginin i sigundu na Kattan San Pablo para si Timothy</p>
<p>Mangginifli’e’-hu:</p>
<p>Kåtga i pattem-mu pinadesi put i Maolik na Nutisia, sa’ ninana’i håo as Yu’us minetgut put esti.</p>
<p>Esta Ha såtba hit yan Ha ågang hit para
tåotåo-ña, åhi’, ti put i guaha bidå-ta, låo put i minalago’-ña yan i
grasiå-ña.  Ha nå’i hit ni esti na gråsia
put i Kristo Jesus åntis di i tutuhun i tiempu, låo på’gu esta manmasangåni hit
put i finattun i Satbadot-ta i Kristo Jesus. Esta Ha na’påra i nina’siñan i
finatai yan Ha na’matungu’ ginin i ibangheliu i taihinekkuk na lina’la’.</p>
<p>I
finu’ i Saina.</p>
<p>IBANGHELIU                                                                                               Mt
17, 1-9</p>
<p>(Todus)         U
matuna Håo, Asaina Jesukristo, Rai i taihinekkuk na gloria!</p>
<p>(Tetcha)          Mahunguk
i bos i Tata ginin i ma’lak na mapagåhis:</p>
<p>Guiya
esti i Hu guaiya na Lahi-hu, ekkunguk Gui’.</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Ha konni’ si Jesus si Pedro, yan i dos
chume’lu as Juan yan Santiago, hulu’ gi un takkilu’ na oksu’ sabåna mañisiha
ha’ na maisa.  Mientras ma’a’atan Gui’,
matulaika figurå-ña: muma’lak i matå-ña taiguihi i atdao, ya umå’paka’ i
magagu-ña kalang kåndit.  Dispues, i tres
na mandisipulu mali’i’ si Moises yan Elias manguekuentus yan si Jesus.  Intonsis kumuentus si Pedro ya ilek-ña as
Jesus, “Asaina, mansuetti sa’ manggaigi hit guini; yanggin malagu’ Håo,
bai hu fanhåtsa tres na palapåla guini, unu para Hågu, unu para si Moises, yan
unu para si Elias.”  Mientras
kumuekuentus, mantinampi siha ni un låmlam na mapagåhis ya un bos ginin i
mapagåhis ilek-ña: “Guiya esti i Hu gufli’i’ na Lahi-hu, i muna’mamaguf
Yu’–ekkunguk Gui’!”  Anai mahunguk
i bos ni mandisipulu nina’fansen ma’å’ñåo siha ya manoppup påpa’ gi edda’.
Malak guatu si Jesus giya siha ya mampinatcha.  Ilek-ña, “Fangahulu’, Cha’-miyu
fanma’å’a’ñåo!” Pues anai manalakhilu’ tåya’ ottru lini’i’-ñiha fuera di
si Jesus.</p>
<p>Anai manotutunuk ginin i eksu’ sabåna
maninetdin siha as Jesus, “Cha’-miyu fane’e’sangani ni håyi put esti i
lini’i’-miyu asta ki mana’lå’la’ ta’lu i Lahin i Taotåo ginin i finatai.”</p>
<p>I Ibangheliun I
Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> March 1, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma-4/<p>
        <p>FINE’NA NA TINAITAI                                                                  Gn
2, 7-9; 3, 1-7</p>
<p>Un tinaitai ginin i Lepblun Genesis</p>
<p>Intonsis iSainaas Yu’us Ha chuli’ dididi’ odda’ ginin i tanu’ ya Ha fotma i
taotåo ginin ennao; Ha hagungi ni mannåna’i lina’la’ na hinagung hålum gi
gui’eng-ña ya ha tutuhun i taotåo lumå’la’.</p>
<p>Pues iSainaas Yu’us Ha tånum un hatdin giya
Edén, gi sanhaya, ya Ha po’lu guihi i taotåo ni Ha fa’tinas.  Ha na’fandokku’ todu klåsin mambunitu na
trongku guennåo ya manmanokcha’ manmåolik na fruta.  Gi talu’ gi hatdin tumatachu i trongku ni
mannåna’i lina’la’ yan i trongku ni mannåna’i tiningu’ håfa måolik yan håfa
båba.</p>
<p>I kulepbla i mås menhålum gi ga’ga’ siha ni Ha
fa’tinas iSainaas Yu’us.  I kulepbla ha faisin i palåo’an, “Kåo
magåhit na mansinangåni hamyu as Yu’us na ti siña en kannu’ i fruta ginin ni
unu na trongku gi hatdin?  Manoppi i
palåo’an, “Siña ha’ in kannu’ i fruta ginin maseha månu na trongku gi
hatdin, fuera di i trongku gi talu’.  Ha
sangåni ham si Yu’us na cha’-måmi kumåkannu’ i frutan atyu na trongku ni sikera
para in patcha; yanggin in che’gui esti, siempri måtai ham.”  Manoppi i kulepbla, “Ti magåhit ennåo;
ti para en matai.  Ha sångan si Yu’us
ennåo sa’ Ha tungu’ na yanggin en kannu’ ennåo, siempri parehu hamyu yan si
Yu’us en tingu’ håfa måolik yan håfa båba. 
I palåo’an ha li’i’ na bunitu i trongku yan måolik para makånnu’ i
tinekchå’-ña, ya ilek-ña na måolik yanggin tumomtum gui’.  Intonsis ha tifi’ dididi’ fruta ya ha
kånnu’.  Dispues ha nå’i dididi’ i
asaguå-ña, ya guiya lokkui’ ha kånnu’. 
Gigun ha’ makånnu’, mababa matan-ñiha ya marialisa na kesnuda siha; pues
måmfuk i dos hagun figus ya matåmpi siha.</p>
<p>I
finu’ i Saina.</p>
<p>INEPPIN I SÅTMU                                                   Ps
51, 3-4., 5-6, 12-13, 14, 17</p>
<p>R. (3) GAI MA’ASI’ NU
HAMI, O ASAINA, SA’ MANISÅO HAM.</p>
<p>Gai
ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi
yu’ ginin i isåo-hu;</p>
<p>na’gåsgas yu’ ginin i linachi-hu.</p>
<p>INEPPI…..</p>
<p>Sa’ hu
tungu’ i baban bidå-hu;</p>
<p>todu i tiempu gagaigi i isåo-hu gi me’nå-hu.</p>
<p>Kontra
Hågu ha’ hu isagui;</p>
<p>hu cho’gui gi me’nå-mu atyu i Un po’lu na tailayi.</p>
<p>INEPPI…..</p>
<p>Fa’tinas
un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu
yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf
yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Asaina,
baba i labios-su;</p>
<p>i pachot-tu u pruklåma i matunå-mu.</p>
<p>INEPPI…..</p>
<p>SIGUNDU NA TINAITAI                                                                Rom
5, 12-19</p>
<p>Un tinaitai ginin i Kattan San Pablo para i
taotåo Roma</p>
<p>Hafañe’lus:</p>
<p>Ginin
un låhi na måttu i isao gi tanu’, ya i isåo-ña ha na’fåttu i finatai. Put esti
na machalapun i finatai gi todu i taotåo siha sa’ put todu manisao. Esta guaha
isao gi tanu’ åntis di u
mana’huyung i Lai; låo anai tåya’ lai tåya’ isao ma’apunta påpa’. Låo desdi i
tiempun Adan asta i tiempun Moises manhåli’ i isao gi todu i taotåo siha, achukka’
atyu siha na tåotåo i ti manisao parehu yan si Adan anai ti ha osgi i tinagu’
Yu’us.</p>
<p>Si
Adan figuran atyu i para u fåttu. Låo ti parehu i dos, sa’ i geftåo na rigålun
Yu’us ti parehu yan i isao Adan. Hunggan magåhit na bula manmåtai na tåotåo put
i isao atyu na låhi. Låo mås takkilu’ i gråsian Yu’us, yan i geftåo na
rigalu-ña para i lahyan na tåotåo ginin i grasian atyu na låhi, era si
Jesukristo. Ya guaha difirensia ginin i rigålun Yu’us yan i isao atyu na låhi.
Dispues di atyu na isao, måttu i sintensian “Hunggan Umisåo”; låo dispues
di meggai na isao, måttu i ti mamiresi na rigålun “Åhi’ Ti Umisåo!”
Hunggan magåhit na ginin i isao un tåotåo ha tutuhun manmånda i finatai sa’ put
atyu na tåotåo. Låo kuåntu mås tinakkilo’-ña i risuttan i bidan atyu na tåotåo,
era si Jesukristo! Todu i rumisibi i abundånsia na rigålun Yu’us yan i
mana’fanunas gi me’nan Yu’us u fanmanggubetna gi lina’la’ i Kristo.  Pues put ennåo na taimanu ha’ na put atyu na
isao kumundena todu i taotåo, pues gi taiguennåo ha’ lokkui’ na ginin che’chu’
atyu i tinas na tåotåo muna’fanlibri todu i taotåo ya mannina’i siha lina’la’.
Yan taimanu ha’ na todu tåotåo nina’fanisåo ginin i ti manosgin un tåotåo, pues
taiguennåo ha’ lokkui’ siempri mana’fanunas siha gi me’nan Yu’us ginin i
ubidentin un låhi.</p>
<p>I finu’ i Saina.</p>
<p>IBANGHELIU                                                                                               Mt
4, 1-11</p>
<p>R.  (Todus)     Umatuna
Håo, Asaina Jesukristo, Rai i taihinekkuk na gloria!</p>
<p>V. 
(Tetcha)    Ti ginin i pån ha’ na låla’la’ i taotåo</p>
<p>sino
ki ginin kada finihu’ ni humuhuyung ginin i pachut Yu’us.</p>
<p>+  Un
tinaitai ginin i såntu Ibangheliu sigun gi tinigi’ San Mateo</p>
<p>Guihi na tiempu i Espiritu Ha konni’ si Jesus guatu gi halum tånu’ para u
tinenta ni aniti. Dispues di kuarenta dihas yan puengi guennao sin nengkánnu’
ñålang Gui’.  Måttu i aniti ya ilek-ña nu
Guiya, “Yanggin magåhit na Lahin Yu’us Håo, tågu’ esti siha na åtchu’ ya u
fanmama’pan”, Manoppi si Jesus, “Ilek-ña i
eskritura:  ‘Ti pån ha’ siña muna’lå’la’
i taotåo, låo todu sinangan ni humuyung ginin i pachut Yu’us.’ “</p>
<p>Intonsis i aniti ha konni’ si Jesus guatu
gi Santus na Siudå, ya pine’lu Gui’ gi mås takkilu’ na puntan i Templu, ya
ilek-ña nu Guiya. “Yanggin magåhit na Lahin Yu’us Håo, yuti’ Håo påpa’;
sa’ ilek-ña i eskritura:  ‘Si Yu’us Ha
otdin i mananghet-ña put Hågu:  Siha un
chinahlåo ni kannai-ñiha, kosa ki mungnga na u matompu’ i addeng-mu kontra i
atchu’.’ “</p>
<p>Manoppi si Jesus, “Ilek-ña lokkui’ i eskritura:</p>
<p>‘Cha’-mu tetenta i Saina i Yi’os-mu.’ “</p>
<p>Dispues kinenni’ si Jesus ni aniti hulu’ gi takkilu’
na oksu’ ya fina’nu’i Gui’ ni todu i rainun i tanu’ yan i mina’lak-ñiha.
Ilek-ña i aniti, “Todu esti siha bai hu nå’i Håo yanggin dumimu Håo påpa’
ya Un adora yu’.”</p>
<p>Manoppi si Jesus, “Suha, Satanås!  Ilek-ña i eskritura:</p>
<p>‘Adora
i Saina i Yi’os-mu</p>
<p>yan
Guiya ha’ na maisa un setbi!’ “</p>
<p>Pues nai diningu Gui’ ni aniti; ya manmåttu i manånghit siha para u
ma’ayuda si Jesus.</p>
<p>I Ibangheliun i Saina.</p>

        </section>
        <hr>
        
        <section>
        <h1>TIEMPUN KUARESMA METKULIS SINISA</h1>
        <p><strong>Date:</strong> February 26, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/tiempun-kuaresma-metkulis-sinisa-2/<p>
        <p>Fine’na na tinaitai                                                                   J1
2, 12-18</p>
<p>Un tinaitai ginin i Lepblun i Prufeta as
Joel</p>
<p>Ilek-ña
iSaina, kuntodu på’gu,</p>
<p>bira hamyu tåtti giya Guåhu yan todu
i kurason-miyu,</p>
<p>manayuyunat, yan mangakasao, yan mampininiti;</p>
<p>Titik
i kurason-miyu, åhi’ ti i magågun-miyu,</p>
<p>ya en bira hamyu tåtti giSaina, i Yi’us-miyu.</p>
<p>Sa’
kariñosu yan yo’asi’ Gui’,</p>
<p>ñating lalålu’, yan misin Gui’
mina’åsi’,</p>
<p>ya listu Gui’ para u fanasi’i.</p>
<p>Siña
ha’ Ha tulaika ta’lu i hinasson-ña</p>
<p>ya en fambinendisi ta’lu.</p>
<p>Ufresi
si Yu’us rigålu yan binu.</p>
<p>Na’kåti
i trumpeta giya Sion!</p>
<p>pruklåma un ha’ånin ayunat,</p>
<p>ågang i taotåo siha ya u fandañña’;</p>
<p>Na’fandañña’
i taotåo siha,</p>
<p>nutisia i inetnun;</p>
<p>Na’fanetnun
i manåmku’,</p>
<p>na’fandañña’ i famagu’un</p>
<p>yan i neni siha ni mañususu;</p>
<p>Po’lu
i nobiu ya u huyung ginin i kuatton-ña,</p>
<p>yan i nobia ginin i apusenton-ña.</p>
<p>Gi
entalu’ i kahida yan i attat</p>
<p>po’lu i mamåli’, i ministrun iSaina, ya u fangasao,</p>
<p>Ya u
ma’åluk, “Na’fansåfu’ i taotåo-mu, OAsaina,</p>
<p>ya cha’-mu muna’fanmachachatgi i
taotåo-mu,</p>
<p>yanggin mangginibetna siha ni ottru
nasion!</p>
<p>Sa’
put håfa na para u masångan gi entri i nasion siha,</p>
<p>‘Månggi i Yi’us-ñiha?’ “</p>
<p>Intonsis nina’chathinassu iSainaput i tano’-ña</p>
<p>ya Ha
ma’asi’i i taotåo-ña siha.</p>
<p>I
finu’ i Saina.</p>
<p>INEPPIN I SÅTMU                                                   Ps
51, 3-4. 5-6b. 12-13. 14 and 17</p>
<p>R. (3) GAI MA’ASI’ NU HAMI, O ASAINA, SA’ MANISAO HAM.</p>
<p>Gai ma’asi’ nu guåhu, O Yu’us,
gi minaolek-mu;</p>
<p>gi
dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu;</p>
<p>na’gåsgas
yu’ ginin i linachi-hu.</p>
<p>INEPPI…..</p>
<p>Sa’ hu tungu’ i baban bidå-hu;</p>
<p>todu
i tiempu gagaigi i isåo-hu gi me’nå-hu.</p>
<p>Kontra Hågu ha’ hu isagui;</p>
<p>hu
cho’gui gi me’nå-mu atyu i Un po’lu na tailayi.</p>
<p>INEPPI…..</p>
<p>Fa’tinas un gåsgas na kurason
giya guåhu, Yu’us;</p>
<p>rinueba
giya guåhu un fitmi na espiritu.</p>
<p>Cha’-mu yu’ dudulalak ginin i
me’nå-mu,</p>
<p>patsino
Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi
satbasion-mu;</p>
<p>susteni
giya guåhu un ubidenti na espiritu.</p>
<p>Asaina, baba i labios-su;</p>
<p>i pachot-tu
u pruklåma i matunå-mu.</p>
<p>INEPPI…..</p>
<p>SIGUNDU NA TINAITAI                                                                2
Cor 5, 20-6, 2</p>
<p>Un
tinaitai ginin i sigundu na Kattan San Pablo para i taotåo Corinth</p>
<p>Hafañe’lus:</p>
<p>Estigui’
muna’fanambasadót i Kristo hit, kalang mohun si Yu’us umisgin iya-hihita.  In gagagåo hamyu, gi na’an i Kristo:  fanáfa’måolik yan si Yu’us!  Put hita na si Yu’us Ha kunsidera i Kristo ni
ti tumungu’ i isao, kumu un i’isao, kosa ki giya Guiya na siña hit manunas gi
as Yu’us.</p>
<p>Intonsis,
gi che’chu’-måmi ni in che’gui yan si Yu’us, in fafaisin hamyu ni esta en
risibi i gråsian Yu’us na cha’-miyu dumispitdidisia.
 Hinguk håfa Ha sångan si Yu’us:</p>
<p>“Anai
måttu i tiempu para bai Hu na’li’i’ hamyu ni fabot, Hu hunguk hamyu;</p>
<p>anai
måttu i ha’åni para bai Hu såtba hamyu, Hu ayuda hamyu.”</p>
<p>Ekkunguk!  Måttu i ora anai para
en risibi i fabot ginin as Yu’us; på’gu i ha’anin satbasion!</p>
<p>I
finu’ i Saina.</p>
<p>IBANGHELIU                                                                                   Mt
6, 1-6. 16-18</p>
<p>R.  (todus)U matuna Håo, Asaina Jesukristo, Rai i
taihinekkuk na gloria!</p>
<p>V.  (Tetcha)Yanggin en hinguk i bos-ña på’gu na ha’åni,</p>
<p>cha‘-miyu muna’fanmahehetuk i kurason-miyu.</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Ilek-ña si Jesus
ni mandisipulu-ña:</p>
<p>“Cha’-miyu
cheche’gui i upbligasion-miyu put rilihon gi me’nan tåotåo put para en
fanmali’i’. Yanggin en che’gui esti gi me’nan tåotåo ti en faninapåsi as
Tatan-miyu gi langit.</p>
<p>“Cha’-miyu
fanmamamatta yanggin para en ayuda håyi na popbli, taiguihi i macho’cho’gui ni
mambanidosu gi Sinagoga pat gi chalan.  Macho’cho’gui
esti para u fanmatuna ni taotåo.  Cha’-miyu
fanmaleleffa!  Åmen, esta siha marisibi
kabålis i apas-ñiha.  Låo yanggin para en
ayuda håyi na popbli, che’gui kuåntu i siña ya ni i mås amigun-miyu ti u
tiningu’, ya po’lu put sikretu esti na cho’chu’.  Ya si Tatan-miyu en faninapåsi ni Ha lili’i’ i
sikretu na bidan-miyu.</p>
<p>“Cha’-miyu
fanmama’a’atyu siha i mambanidosu yanggin manmanåyuyut hamyu!  Gof yan-ñiha manohgi gi Sinagoga pat gi kantun
chålan para u fanmanåyuyut kosa ki todu u fanlini’i siha. Hahassu esti!  Åmen, esta marisibi i apas-ñiha kabålis.  Låo yanggin para en fanmanåyuyut, fanhålum gi
kuåttun-miyu ya en hichum i petta, ya ennåo nai en tayuyut si Tatan-miyu, ni ti
a’annuk.  Ya si Tatan-miyu ni Ha lili’i’
håfa bidan-mimiyu sikretu, en faninapåsi.</p>
<p>“Yanggin
manayunat hamyu cha’miyu muna’fantriristi matan-miyu kalang atyu siha i
mambanidosu.  Mana’fanmatan ñålang siha
ya manlililiku’ kosa ki siña manmali’i’ na manayuyunat siha.  Åmen, hu sangåni hamyu, esta marisibi kabålis
i apas-ñiha.  Yanggin manayunat hamyu,
fa’gåsi i matan-miyu yan paini i gaputilun-miyu, kosa ki ti u matungu’ na
manayúyunat hamyu, si Tatan-miyu ha’, ni ti a’annuk, para u tiningu’.  Ya si Tatan-miyu ni Ha lili’i’ håfa
bidan-mimiyu na maisa, en faninapåsi.”</p>
<p>I Ibangheliun i
Saina.</p>

        </section>
        <hr>
        
        <section>
        <h1>VII DAMENGGU GI UTDINÅRIU NA TIEMPU</h1>
        <p><strong>Date:</strong> February 23, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vii-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                   Lev
19. 1-2. 17-18</p>
<p>Un tinaitai ginin i Lepblun ‘Levitico’</p>
<p>Ilek-ña
iSainaas Moises, “Kuentusi
interu i kumunidån Israilitas ya un sangåni siha:  Na’fañåntus hamyu, sa’ Guåhu iSaina, i Yi’us-miyu, såntus Yu’.</p>
<p>“Cha’-miyu pepe’lu gi kurason-miyu
chinatli’i’ kontra i che’lun-miyu. 
Maseha debidi en lalåtdi i prohimun-miyu, cha’-miyu nina’fani’isåo put
siha.  Cha’-miyu bebengga yan cha’-miyu fanmamaguf
gi chinatli’i’-miyu ni achataotåo-miyu. 
Guaiya i prohimun-miyu taiguihi i en guaiya hamyu mismu.  Guåhu iSaina.”</p>
<p>I finu’ i Saina.</p>
<p>INEPPIN
I SÅTMU                                                   Ps
103, 1-2. 3-4. 8. 10. 12-13</p>
<p>R.     I SAINA KARIÑOSU YAN YO’ASI’.</p>
<p>Anti-hu,
tuna iSaina;</p>
<p>interu
i tataotåo-hu, bendisi i santus na na’ån-ña.</p>
<p>Anti-hu,
tuna iSaina;</p>
<p>cha’-mu
maleleffa ni todu i minaolek-ña.</p>
<p>INEPPI…</p>
<p>Ha
asisi’i’ todu i isåo-mu,</p>
<p>Ha
na’hohomlu’ todu i chetnot-mu.</p>
<p>Ha
na’lilibri i lina’lå’-mu ginin i naftan,</p>
<p>Ha
bendidisi håo ni fiet na guinaiya yan mina’åsi’.</p>
<p>INEPPI…</p>
<p>Yo’asi’
yan su’åbi iSaina,</p>
<p>ti
chaddik lalålu’, misin Gui’ mina’åsi’.</p>
<p>Ti
Ha dimåmanda håfa ha miresi i isåo-ta,</p>
<p>patsino
Ha kokopbla håfa apås-ña i bidå-ta.</p>
<p>INEPPI…</p>
<p>Taimanu
ha’ chinago’ña desdi i sanhaya asta i sanlagu,</p>
<p>taiguennåo ha’ chinago’ña nai Ha popo’lu i
isåo-ta.</p>
<p>Taimanu
ha’ na kariñosu i tata ni famagu’on-ña,</p>
<p>taiguennåo
ha’ iSainakariñosu ni mamfiet nu
Guiya.</p>
<p>INEPPI…</p>
<p>SIGUNDU NA TINAITAI                                                                1
Cor. 3. 16-23</p>
<p>Un
tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Hunggan, en tingu’ ha’ na templun Yu’us
hamyu ya sumåsaga i Espiritun Yu’us giya hamyu!  Put ennåo na håyi dumistrosa i templun Yu’us,
siempri si Yu’us u dinistrosa gui’. Såntus i templun Yu’us, ya hamyu era ennao
i templon-ña.</p>
<p>Mungnga na u guaha fuma’baban maisa gui’.
Yanggin guaha giya hamyu umå’aluk na tomtum gui’ gi kosas esti na tånu’, debidi
u fama’un tontu, kosa ki siña gui’ humuyung magåhit na tomtum.  Atyu i kumunsidedera tinemtum guini gi tanu’,
babarihas ha’ ennao gi me’nan Yu’us. Taimanu ha’ ilekña i eskritura:  “Si Yu’us, Ha lålasu i manomtum ginin i
mismu minalåti’-ñiha”; ottru sinangan gi eskritura ilek-ña:  “I Saina, Ha tungu’ ha’ na manaibali i
hinassun i manomtum.” Put ennao na mungnga na u guaha bumanidosu put håfa
siña ha cho’gui i taotåo. Gi minagåhit, iyun-miyu interu i kosas siha:  si Pablo si Apollos yan si Pedro; esti na
tånu’, i lina’la’ yan i finatai, i prisenti yan i mamamaila’ na tiempu– todu
esti siha iyun-miyu, ya hamyu iyun i Kristo, ya i Kristo iyun Yu’us.</p>
<p>I finu’ i Saina</p>
<p>IBANGHELIU                                                                                   Mt
5. 38-48</p>
<p>ÅLELUIA     (1
Jn 2.5)</p>
<p>R.  Åleluia. 
  HÅYI KUMUKUMPLI I FINU’ I
KRISTO,</p>
<p>LUMÅ’LA
HIHUT GI GUINAIYAN YU’US.</p>
<p>R.  Åleluia.</p>
<p>Un tinaitai ginin i såntu Ibangheliu sigun gi
tinigi’ San Mateo</p>
<p>Ilek-ña
si Jesus ni mandisipulu-ña:</p>
<p>“En hinguk na masångan, ‘Un åttaduk
put ottru åttaduk, yan un nifin put ottru nifin.’  Låo Guåhu på’gu Hu sangåni hamyu;  cha’-miyu bebengga ni håyi ni umisagui hamyu.
 Yanggin mapatmåda i agapa’ na fasu-mu,
po’lu ya u patmåda i akaggui lokkui’.  Yanggin makotti håo put i chininå-mu, nå’i
gui’ lokkui’ ni saku-mu.  Yanggin guaha
sindålun i inimigu umafuetsa håo para un katgåyi gui’ una miya ni katgån-ña
chuli’i gui’ una miya mås.  Yanggin guaha
gumågåo håo una kosa, nå’i gui’; yanggin guaha u mayao håo, na’ayao gui’.”</p>
<p>“En hinguk na masångan, ‘Gefli’i’ i
amigun-miyu, yan chatli’i’ i inimigun-miyu siha.’ Låo Guåhu på’gu Hu sangåni
hamyu, gefli’i’ i inimigun-miyu, tayuyuti atyu siha i mumattrårata hamyu, kosa ki
en famfamagu’un i Tatan-miyu gi langit.  Sa’
Ha na’fani’ina i atdåo-ña parehu ha’ gi mambåba yan gi manmåolik na tåotåo, yan
Ha na’hanånagui uchan parehu ha’ i manmåolik che’chu’-ñiñiha yan i mambåba.  Sa’ håfa na un nanangga na un inapåsi as
Yu’us, yanggin un guaiya atyu siha na tåotåo i gumuaiya håo?   Kun todu i manmangongopbla kuntribusion
macho’cho’gui ennao.  Ada na’manman i
bidå-mu yanggin un kuentusi i amigu-mu? 
Na ti kuntodu atyu siha i ti manmanhonggi as Yu’us chumocho’gui ennao?   Debidi en fanachátunas yan si Tatan-miyu ni
gaigi gi langit.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 16, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                   Sir
15, 15-20</p>
<p>Un
tinaitai ginin i Lepblun Sirach</p>
<p>Yanggin
malagu’ håo, siña un kumpli i tinagu’ Yu’us siha;</p>
<p>fiet håo yanggin un cho’gui i
minalago’-ña.</p>
<p>Maplånta
gi me’nå-mu guåfi yan hånum;</p>
<p>istira mo’na i kanai-mu, maseha håfa
un atyik.</p>
<p>Lina’la’
yan finatai gaigi gi me’nan i taotåo,</p>
<p>maseha håfa ha atyik siempri manå’i
gui’.</p>
<p>Misin
i tinemtum iSaina;</p>
<p>metgut Gui’ gi fuetsa, yan Ha
lili’i’ todu.</p>
<p>I
matan Yu’us Ha lili’i’ todu i fina’tinås-ña;</p>
<p>Ha kumprendi todu i che’chu’
tåotåo.</p>
<p>Tåya’
tåotåo Ha tåtagu’ para u isåo,</p>
<p>ni
unu Ha nåna’i fuetsa para u fandagi.</p>
<p>I finu’ i Saina.</p>
<p>INEPPIN I SÅTMU                                       Ps
119, 1-2. 4-5. 17-18. 33-34</p>
<p>R.   MANMAGUF
ATYU SIHA I DUMALALALAKI I TINAGU’ I SAINA!</p>
<p>Manmaguf
atyu siha i ti siña manma’achåka i lina’la’-ñiha,</p>
<p>ni
manmamomokkat gi finanå’guin iSaina.</p>
<p>﻿Manmaguf
atyu siha i kumukumpli i tinago’-ña,</p>
<p>atyu
siha i umispipiha iSainayan todu i
kurason-ñiha.</p>
<p>INEPPI…</p>
<p>Un
månda siha na u makumpli kabålis</p>
<p>todu
i tinago’-mu.</p>
<p>Puedi
u fitmi i pinikåt-tu</p>
<p>gi
makumplin i minalago’-mu!</p>
<p>INEPPI…</p>
<p>Na’måolik
Håo ni tentago’-mu kosa ki siña yu’ lå’la’</p>
<p>ya
bai hu kumpli i fino’-mu siha.</p>
<p>Baba
i matå-hu kosa ki siña hu kunsidera</p>
<p>i
na’manman na finana’guem-mu.</p>
<p>INEPPI…</p>
<p>Asaina,
fanå’gui yu’ håfa kumeke’ilekña i tinago’-mu;</p>
<p>kosa
ki siña hu kumpli kabålis.</p>
<p>Nå’i
yu’ kinimprendi ya bai hu kumpli i tinago’-mu,</p>
<p>ya
bai hu cho’gui yan todu i kurason-hu.</p>
<p>INEPPI…</p>
<p>SIGUNDU NA TINAITAI                                                                1
Cor 2, 6-10</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:  Sinimbåtgu, hu pruklålama un tomtum na minsåhi
para atyu siha na tåotåo i mano’a gi espirituhåt.  Låo, ti i tinemtum ni iyun esti na tånu’ osino
i fuetsa ni gumubebetna esti na tånu’–fuetsa ni manmalilingu fuetsan-ñiha. I
sikretu na tinemtum Yu’us esti i hu pruklålama, ni i ti matungu’ ni taotåo
siha, låo esta Ha atyik esti si Yu’us åntis di u mafa’tinas i tanu’ para u nå’i
hit gloria. Tåya’ gi manmå’gas esti na tånu’ tumungu’ put esti na tinemtum. Ti
u maklåba mohun i Sainan i gloria yanggin matungu’ put esti.  Låo taimanu ha’ na ilek-ña i eskritura:</p>
<p>Håfa
tåya’ nai mali’i’ pat mahunguk,</p>
<p>håfa tåya’ sumuspetcha na u masusedi,</p>
<p>esti mismu Ha pripåra si Yu’us</p>
<p>para atyu siha i gumufli’i’ Gui’.</p>
<p>Låo
put ginin hita Ha na’fanmanungu’ si Yu’us ni sikretu ginin i Espiritu-ña. Ha
bubuska todu i Espiritu, kuntodu i manåna’na’ gi yahålulum na minalagu’ Yu’us.</p>
<p>I
finu’ i Saina.</p>
<p>IBANGHELIU                                                                                   Mt 5. 17-37</p>
<p>ÅLELUIA</p>
<p>R.  Åleluia 
 U MATUNA HÅO, TÅTA, SAINAN I
LANGIT YAN I TANU’;</p>
<p>UN NA’MATUNGU’ NI MANDIKIKI’ I
MISTERIUN I RAINU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Ilek-ña si Jesus ni mandisipulu-ña:  “Cha’-miyu umå’aluk na måttu yu’ para
bai Hu tulaika i Lai Moises yan i fina’nå’guin i mamprufeta. Ti ennao na måttu
yu’. Måttu yu’ para bai Hu kumpli i Lai. 
Hahasu esti!  Åmen, mientras ki
guaguaha långit yan tånu’, ti u matulaika ni sikera i mås dichiching pat i mås
dikiki’ na puntu gi Lai–asta i uttimun i tanu’.  Put esti na rason, na håyi ti umosgi maseha i
mås yapåpapa’ na tinagu’ pat mama’nå’gui ottru na tåotåo na mungnga manosgi,
guiya u mås takpapa’ gi Rainun i langit.  Låo håyi ha’ ni umosgi i Lai, pat mama’nå’gui
ottru na debidi u fanosgi, guiya u takkilu’ gi Rainun i langit. Pues Guåhu
mismu Hu sangångani hamyu, na ti siña hamyu manhålum gi Rainun i langit solu
mås mamfiet hamyu kumumpli i minalagu’ Yu’us ki i
manma’estrun i Lai siha pat i MamFarisehu.</p>
<p>“Gi manmaloffan siha na tiempu en
hinguk manmasangåni siha i taotåo, ‘Cha’-miyu fanmamumunu’; håyi mamunu’ u
makonni’ guatu gi me’nan i hues.’  Låo
Guåhu Hu sangångani hamyu på’gu; na håyi lalålu’ ni i che’lu-ña u makonni’
guatu gi me’nan i hues; håyi sumangåni i che’lu-ña na ‘taiminaolik’ gui’ u
makonni’ guatu gi me’nan i Konsiliu; håyi sumångani i che’lu-ña na ‘taibali’
gui’ u gaigi gi piniligru na u falak sasalåguan.  Pues yanggin para un ufresi i nina’i-mu as
Yu’us gi hilu’ i attat ya guennåo mismu na mumentu nai un hassu na guaha ti umakumprendin-miyu,
sotta guennåo i nina’i-mu gi me’nan i attat ya hånåo ya en áfa’måolik nåya yan
i che’lu-mu; dispues nai un ta’lu tåtti ya un ufresi si Yu’us ni nina’i-mu.  Yanggin guaha tåotåo nina’ma’ågang håo para
un makotti, na’måolik håo nu guiya mientras guaguaha tiempu, åntis di en fattu
na dos gi kotti; sa’ yanggin gaigi hamyu esta guennåo siempri inintrega håo
guatu gi hues, ya i hues un inintrega guatu gi pulisia ya un mapresu.  Åmen, ya magåhit na siempri sumåga håo guennåo
asta ki un apåsi todu i muttåm-mu.</p>
<p>“En hinguk masångan,
‘Cha’-miyu fanadutteteriu’.  Låo på’gu
bai Hu sangåni hamyu na;  håyi ha’ umatan
ya ha malagu’i un palåo’an esta umadutteriu gui’ gi kurason-ña.  Pues yanggin i agapa’ na atadok-mu
muna’i’isao håo, laknus ya un yuti’!  Sa’
måolekña na u gai fatta tataotåo-mu ki un mayoggua kabålis giya sasalåguan.  Yanggin i agapa’ na kanai-mu muna’i’isao håo,
utut ya un yuti’. Sa’ måolekña na u fåtta un påtti gi tataotåo-mu ki un
mayoggua kabålis giya sasalåguan.</p>
<p>“Masångan lokkui’ na, ‘Håyi ha’ i
dumibutsia i asaguå-ña debidi u tugi’ påpa’ put i dibutsiu ya u nå’i i
asaguå-ña palåo’an.’  Låo Guåhu på’gu Hu
sangångani hamyu na: yanggin ti mama’bababa i palåo’an ya dinibutsia gui’ ni
asaguå-ña ya siakåsu na umassagua ta’lu i palåo’an, pues i lahi umisåo sa’ ha
na’adutteriu i asaguå-ña; ya kuntodu i lahi ni inasagua gui’ umadutteriu
lokkui’.</p>
<p>“En hinguk ta’lu na manmasangåni i
taotåo siha gi manmaloffan na tiempu na, ‘Cha’-miyu chumocho’gui fåtsu na
hinila låo che’gui håfa en prumeti na cho’chu’ para i Saina.’                                               
Låo Guåhu på’gu Hu sangåni hamyu: cha’-miyu fanmanhuhula yanggin
manmama’prumesa hamyu; cha’-miyu i’isa i langit yanggin manmanhula hamyu, sa’
tronun Yu’us ennåo; osino i tanu’, sa’ ennåo i eddas ni Ha na’diskånsa i adeng-ña;
osino iya Hirusalen, sa’ iyun i manakkilu’ na Rai ennåo na siudå. Cha’-miyu ni
sikera i’isa i ilun-miyu yanggin manmanhula hamyu, sa’ manai nina’siña hamyu
para en na’åttilung pat en na’chungi’ un gaputulu.  Inlugåt, sångan ‘Hunggan’ yanggin ‘Hunggan’
yan ‘Åhi” yanggin ‘Åhi”–ottru siha ni para en sangan måfattu ginin Atyu i
Tailayi.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> February 9, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                               Is
58, 7-10</p>
<p>Un
tinaitai ginin i Lepblun i Prufeta as Isaias</p>
<p>Estigui’
ilek-ña iSaina:</p>
<p>Na’fanmañagi
i manñålang ni aggun-miyu,</p>
<p>na’fanlihing i mañatsaga yan i
manai-gima’;</p>
<p>Na’fanminagågu
i mangesnuda yanggin en li’i’ siha,</p>
<p>ya cha’-miyu bibira i tattalu’-miyu
kontra i mismu tåotåo-miyu.</p>
<p>Pues
i kandit-miyu u fanina taiguihi i chatanmak</p>
<p>ya i chetnut-miyu u gusi’
mågung.</p>
<p>I
tininas-miyu u fofo’na gi me’nan-miyu,</p>
<p>ya
i glorian iSainau guåtdia i tattin-miyu.</p>
<p>Dispues
para en agang iSaina, ya Guiya en
fanineppi,</p>
<p>en fanmanggågåo ayudu, ya Guiya u
åluk: Gaigi Yu’ guini!</p>
<p>Yanggin
en na’fañuha gi entalu’-miyu i chinatsaga,</p>
<p>i dakun na akusasion yan malisiosu
na kuentus;</p>
<p>Yanggin
en na’i åggun i manñålang,</p>
<p>ya in na’fansatisfetchu i
manmasåsa’pit;</p>
<p>Pues
u kahulu’ para hamyu un kåndit gi hinemhum,</p>
<p>ya i ha’ånin trinisti u
fama’taiguihi</p>
<p>I
talu’åni para hamyu.</p>
<p>I finu’ i Saina.</p>
<p>INEPPIN I SÅTMU                                                                           Ps
112, 4-5. 6-7. 8-9</p>
<p>R.  (4)  I
TINAS NA TÅOTÅO UN KÅNDIT GI HALUM HOMHUM</p>
<p>PARA I MANMÅOLIK.</p>
<p>Manma’lak
siha gi halum homhum, un kåndit siha para i
manunas;</p>
<p>mangariñosu,
manyo’asi’, yan manunas siha.</p>
<p>﻿Siempri
todu måolik para i manggeftåo yanggin manna’ayåo,</p>
<p>ni
makundudukta i bidan-ñiha kun hustisia.</p>
<p>INEPPI…</p>
<p>Ni
nga’ian nai u fandimålas;</p>
<p>u
fanmahahassu i manunas todu i tiempu.</p>
<p>Ti
u fanma’å’ñåo ni baba na nutisia;</p>
<p>fitmi
kurason-ñiha, ma’angokku iSaina.</p>
<p>INEPPI…</p>
<p>Trangkilu
kurason-ñiha, sin mina’å’ñåo.</p>
<p>﻿            Manggeftåo manmannå’i para i
mamopbli;</p>
<p>i
guinahan-ñiha u dinira para todu i tiempu;</p>
<p>i
diknidåt-ñiha u fanmahåtsa takkilu’ kun onru.</p>
<p>INEPPI…</p>
<p>SIGUNDU NA TINAITAI                                                                            1
Cor 2, 1-5</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Mañe’lu-hu, anai måttu yu’ giya hamyu, put i para bai
hu setmun put i sikretu na minagåhit Yu’us, ti hu usa i manmapput na palåbra
siha yan i manåddung na tiningu’.  Anai
iståba yu’ na manhihita hu disidi na tåya’ ottru kosas para bai hu hassu fuera
di si Jesukristo yan ispesiåtmenti put i finatai-ña gi hilu’ i kilu’us.  Put ennao na debit yu’ anai måttu yu’ giya
hamyu yan manlålaolåo interu i tataotåo-hu put i mina’a’ñåo-hu,  ya i fina’na’guek-ku yan i minsåhi ti
manmasågan gi manmapput na palåbra siha yan manåddung na tiningu’, låo siña
mangumbensi prueba ginin i fuetsan i Espiritun Yu’us.  Intonsis, taigui i hinenggin-miyu gi hilu’ i
tiningu’ tåotåo låo gaigi gi hilu’ i fuetsan Yu’us.</p>
<p>I finu’ i Saina.</p>
<p>IBANGHELIU                                                                                               Mt
5, 13-16</p>
<p>ÅLELUIA Jn 8, 12</p>
<p>R.        ILEK-ÑA
I SAINA, GUÅHU I KANDIT I TANU’.</p>
<p>HÅYI NI TUMATTITIYI YU’ U GAIGI GIYA SIHA I
ININAN I LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Ilek-ña
si Jesus ni mandisipulu-ña:</p>
<p>“Kalang hamyu asiga para todu i taotåo
siha.  Låo yanggin malingu sabot-ña i
asiga, ti siña un na’ta’lu tåtti. 
Tumaibáli; pues siempri madåggåoñaihun huyung ya u magatcha’ nu i taotåo
siha.</p>
<p>Kalang
hamyu kåndit para todu i tanu’.  I siudå
ni gaigi gi eksu’ ti siña manå’na’. 
Tåya’ sumosonggi i fallut ya para u po’lu gi papa’ tason;  Inlugåt, siempri ha po’lu gi sagan fållut,
anai siña ha chalapun i ininå-ña gi todu i halum guma’. Taiguini ha’ lokkui’ i
kandit-miyu debidi u fañila’ gi me’nan tåotåo, kosa ki siña mali’i’ i manmåolik
siha na bidan-miyu ya ginin esti nai u matuna i Tatan-miyu ni gaigi gi
langit.”</p>
<p>I Ibangheliun i Saina.</p>

        </section>
        <hr>
        
        <section>
        <h1>I MAPRISENTAN I SAINA</h1>
        <p><strong>Date:</strong> February 2, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-maprisentan-i-saina/<p>
        <p>Un
tinaitai ginin i Lepblun i Prufeta as MalakiasMal
3, 1-4</p>
<p>I todu Ha na’siña na Saina ilekña, “Bai
na’hånåo i tentago’-hu para u pripåra un chålan para Guåhu. Atyu nai iSainani un ispipiha gotpi ha’ u fåttu
gi Templon-ña. I tentago’-ña ni un malagugu’i lumi’i’ u fåttu para u pruklåma i
kuntratå-hu.”</p>
<p>Låo håyi para u siningun atyu na ha’åni
yanggin måttu? Håyi para u lå’la’ yanggin umannuk Gui’? Siempri parehu Gui’ yan
i fetti na habbun, kalang i guafi ni ha kukula i liluk. Guiya para u fåttu para
u fanhusga taiguihi i numana’gasgas yan mangungula plåta. Taimanu ha’ i plateru
ni ha kukula i plåta yan i oru, taiguennåo ha’ i tentågu’ i Saina para u kula i
mamåli’, kosa ki u machuli’ guatu giSainai mandinanchi na inifresi. Ennåo nai siempri nina’maguf Gui’ ni inifresin i
taotao Huda yan Hirusalen taimanu ha’ gi manmaloffan na tiempu.</p>
<p>I finu’ i Saina.</p>
<p>INEPPIN I SÅTMU                                                                                          Ps
24, 7. 8. 9. 10</p>
<p>R. (8) HÅYI ESTI I TAKKILU’ NA RAI?  GUIYA I SAINA!</p>
<p>Baba atbettu i trångka;</p>
<p>baba
i antigu na potta siha,</p>
<p>ya u
hålum i takkilu’ na rai.</p>
<p>﻿INEPPI…</p>
<p>Håyi esti i takkilu’ na rai?</p>
<p>Guiya
iSaina, metgut gi gera,</p>
<p>iSaina, metgut gi batida.</p>
<p>﻿INEPPI…</p>
<p>Baba atbettu i trångka;</p>
<p>baba i
antigu na potta siha,</p>
<p>ya u
hålum i takkilu’ na rai.</p>
<p>﻿INEPPI…</p>
<p>Håyi esti i takkilu’ na rai?</p>
<p>I
manggånna naSaina—</p>
<p>Guiya
i takkilu’ na rai.</p>
<p>INEPPI…</p>
<p>SIGUNDU NA TINAITAI                                                                    Heb
2, 14-18</p>
<p>Un
tinaitai ginin i Katta para i ManHibrehu</p>
<p>Put atyu siha i Ha ågang famagu’un,
era tåotåo esti siha ni guaha sensin-ñiha yan haga’-ñiha, Guiya lokkui’ si
Jesus parehu yan siha yan sumåonåo Gui’ gi naturat-ñiha. Ha cho’gui esti kosa ki
ginin i finatai-ña u dinistrosa i aniti, ni guaha fuetsån-ña ni finatai, ya
ginin esti nai u na’fanlibri atyu siha i manisklåbu todu i lina’la’-ñiha put i
mina’å’ñao-ñiha ni finatai. Klåru na ti i manånghit Ha ayuda. Inlugåt, Ha ayuda
i disindensian Abrahan. Esti kumeke’ilekña na debidi u parehu Gui’ yan i
mañe’lu-ña gi todu manera, para ki siña Gui’ humuyung fiet yan gái ma’asi’ na
Takkilu’ na Påli’ gi sitbision-ña as Yu’us, ya ginin ennåo na u fanma’asi’i ni
isao-ñiha i taotåo siha. Ya på’gu nai siña Ha ayuda atyu siha na tåotåo i
manmatetenta, sa’ Guiya esta munhåyan matenta yan mamadesi.</p>
<p>I finu’ i Saina.</p>
<p>IBANGHELIU                                                                          Lk 2, 22-40</p>
<p>R.
Åleluia.    UN KÅNDIT PARA U ININA I
CHALÅN-MU PARA I TI MANHUDIHOS</p>
<p>YAN PARA U
FANINENRA I TAOTÅO-MU MANISRAILITAS.</p>
<p>+
Un tinaitai ginin i såntu Ibangheliu sigun i tinigi’ San Lucas</p>
<p>Måttu i tiempu anai si Jose yan si Maria debidi u makumpli i tinagu’
Moises na sirimonias ni para u mana’fanggåsgas siha. Put ennåo na makonni’ i
patgun guatu giya Hirusalen para u maprisenta Gui’ gi Saina. Estigui’ matugi’
gi Lai i Saina: “Todu i primirisa na låhi debidi u makunsågra para i
Saina.” Manhånåo lokkui’ put i para u ma’ufresi sakrifisiu sigun gi lai i
Saina: “Un påt paluman åpu osino un petchun paluman nossa’.”</p>
<p>Iståba na sumåsaga giya Hirusalen un tåotåo ni na’ån-ña si Simeon.  Måolik esti na tåotåo ya gai ma’a’ñåo as
Yu’us, ya ha nanangga i mana’librin Israhet. Inina ni Espiritu Såntu ya
sinangåni gui’ na ti u tañña’ i finatai asta ki ha li’i’ i nina’hånåo i Saina
na Misihas.  Inina gui’ ta’lu ni Espiritu
Såntu ya humånåo para i Templu. Anai måttu i patgun as Jesus gi Templu
kinekenni’ ni mañaina-ña para u makumpli i tinagu’ i Lai, hineggui i patgun as
Simeon, ya ha nå’i gråsia si Yu’us:</p>
<p>“O Asaina, på’gu sa’ esta
Un kumpli i prumeså-mu,</p>
<p>siña Un konni’ måhgugung i
tentago’-mu.</p>
<p>I matå-hu mismu lumi’i’ i
nana’libri ginin Hagu,</p>
<p>ni Un pripåra gi me’nan todu i
taotåo:</p>
<p>Un kåndit para u inina i
chalån-mu para i MamPagånu</p>
<p>yan para u faninenra i taotåo-mu
ManIsrailitas.”</p>
<p>Nina’manman
i tatan i patgun yan si nanå-ña ni sinangan Simeon put i patgun. Mambinendisi
as Simeon ya ilek-ña as Maria i nana, “Inatyik esti na påtgun as Yu’us
para i pineddung yan kinahulu’ meggai giya Israhet; u fama’un siñåt Gui’ ginin
as Yu’us ni meggai na tåotåo u kinentra, ya Guiya u nina’fanannuk todu i
sikretu na hinassu. Ya i piniti-mu kalang un kalåktus na såpbli, u yinamak i
kurason-mu.” Iståba guennåo un prufeta ni na’ån-ña si Anna, hagan Phanuel,
ni ginin i rasan Asher. Åmku’ esti na palåo’an. Dispues di sietti åñus na
umasaguan-ña bumi’uda asta otchentaikuåttru åñus idåt-ña. Nungka nai ha dingu i
templu; ha adodora si Yu’us ha’åni yan puengi, umayuyunat yan manånayuyut.
Måttu guatu guennåo mismu na mumentu, ha nå’i gråsia si Yu’us ya kumuentus put
i patgun para todu atyu siha i numanangga i mana’librin Hirusalen.</p>
<p>Anai munhåyan i dos makumpli todu siha i tinagu’ i Saina, mana’lu tåtti
para Nasaret giya Galileha anai gaigi i gima’-ñiha. Dumångkulu yan mumetgut i
patgun; tumomtum Gui’, ya binendisi Gui’ as Yu’us.</p>
<p>I Ibangheliun i
Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> January 26, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                               Is
8, 23-9, 3</p>
<p>Un
tinaitai ginin i Lepblun i Prufeta as Isaias</p>
<p>Fine’na
iSainaHa disonra i tanu’ Zebulun
yan i tanu’ Napthtali;</p>
<p>låo
put lusuttimu Ha onra i chalan gi kantun tåsi,</p>
<p>i
tanu’ gi sanlagu na båndan Hotdån, i Distritun i ti Hudihos siha.</p>
<p>Tåya’
minaså’pit, i hinemhum mana’suha:</p>
<p>sa’
tåya’ trinisti anai åntis di på’gu guaguaha disgråsia.</p>
<p>I
taotåo siha ni ginin manmamomokat gi hinemhum</p>
<p>esta mali’i’ un dångkulu na inina;</p>
<p>Gi
hilu’ atyu siha i mañåsaga gi tanu’ hinemhum</p>
<p>esta manina påpa’ un kåndit.</p>
<p>Un
chuli’i’ guatu giya siha abundånsia na minaguf</p>
<p>yan dångkulu na alegriha,</p>
<p>Sa’
manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf
yanggin mana’apatti</p>
<p>ni sinakkin-ñiha.</p>
<p>Sa’
i yugu ni humohoñu’ siha,</p>
<p>i pingga gi apågan-ñiha,</p>
<p>Yan
i bastun i ma’gas-ñiha</p>
<p>esta munhåyan Un yamak, taiguihi gi
ha’ånin Midian.</p>
<p>I finu’ i Saina.</p>
<p>INEPPIN I SÅTMU                                                                           Ps
27, 1. 4. 13-14</p>
<p>R.  I SAINA I
ININÅ-HU YAN SATBASION-HU.</p>
<p>ISainai kandet-tu yan satbasion-hu,</p>
<p>i håyi para bai hu ma’a’ñågui?</p>
<p>ISainafanlihing i lina’lå’-hu;</p>
<p>i håyi hu ma’a’ñågui.</p>
<p>INEPPI…..</p>
<p>Unu
hu gågagåo iSaina;</p>
<p>esti hu aliligåo:</p>
<p>Para
bai hu såga gi gima’ iSaina,</p>
<p>todu i ha’ånin i lina’lå’-hu,</p>
<p>Kosa
ki siña hu atan i ginatbun iSaina</p>
<p>ya bai hu såga gi gima’ iSaina.</p>
<p>INEPPI…..</p>
<p>Låo
hu honggi na siempri bai hu li’i’ i gineftåo iSaina</p>
<p>gi tanu’ i manlåla’la’.</p>
<p>Na’båtbaru
håo ya un nangga iSaina;</p>
<p>na’metgut i kurason-mu, ya nangga iSaina.</p>
<p>INEPPI…..</p>
<p>SIGUNDU NA TINAITAI                                                                1
Cor 1, 10-13. 17</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Ginin i åoturidåt i Saina-ta as Jesukristo
hu gågagåo hamyu todu mañe’lu-hu, para en famparehu sinangan-miyu, ya mungnga
na u guaha dinibidi gi entalu’-miyu. 
Fandañña’ kumu unu, unu gi hanassu yan gi che’chu’.  Guaha tåotåo ginin i familian Chloe sumangåni
yu’ klåru, mañe’lu-hu, na manatgumementu hamyu. 
Maila’ ya bai hu sångan taiguini; kada unu giya hamyu ottru klåsi ha
såsangan.  Unu ilelek-ña, “Si Pablo
hu dalalalaki”; i ottru ilelek-ña, “Si Apollos hu dalalalaki”; i
ottru ilelek-ña, “Si Pedro hu dalalalaki”; yan i ottru ilelek-ña,
“I Kristo hu dalalalaki.”  Esta
madibidi i Kristo put gurupu siha!  Ada
måtai si Pablo gi kilu’us put hågu?  Kåo
manmatakpångi hamyu kumu disipulun Pablo? 
Ti Ha na’hånåo yu’ i Kristo put i para bai hu fanakpångi. Ha na’hånåo
yu’ put i para bai hu kuentus put i Maolik na Nutisia, ya para bai hu kuentus
sin bai hu usa manåddung na palåbra, kosa ki ti u inamut i fuetsan i finatai i
Kristo gi kilu’us.</p>
<p>I finu’ i Saina.</p>
<p>IBANGHELIU                                                                                               Mt
4, 12-23.</p>
<p>ÅLELUIA     Mt
4, 23</p>
<p>R.  Åleluia. 
SUMETMUN SI JESUS PUT I MAOLIK NA NUTISIAN I RAINU,</p>
<p>YA HA NA’FANHOMLU’ TODU SIHA I
MANMALÅNGU.</p>
<p>R. 
Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Anai
Ha hunguk si Jesus na mapresu si Juan, må’pus malak Galileha. Ti sumåga giya
Nasaret, låo humånåo ya sumåga Capernaum, un songsung gi fi’un i Hagoin
Galileha, gi tanu’ Zebulun yan Naphtali. Ha cho’gui esti para u makumpli i
sinangan i prufeta as Isaias:</p>
<p>“Tanu’
Zebulun, yan tanu’ Naphtali, Para i tasi na direksion, gi ottru båndan Hotdan,
i       tanu’ i MamPagånu giya Galileha!</p>
<p>I taotåo ni
manggaigi gi hinemhum u fanmanli’i’ un dångkulu na kåndit!  U faninina un ma’lak kåndit atyu siha na
tåotåo i mañåsaga gi hemhum na tånu’ finatai! ”</p>
<p>Desdi
ennåo na tiempu Ha tutuhun si Jesus sumetmun put i finana’guen-ña:  “Fanmañotsut ni isao-miyu, sa’ hihut
esta i Rainun i langit!”</p>
<p>Anai
mamomokkat si Jesus gi Hagoin Galileha, Ha li’i’ i dos chume’lu na talayeru, si
Simon (ni ma’å’agang Pedro) yan i che’lu-ña as Andres ni tumalålaya gi
hagoi.  Ilek-ña si Jesus nu siha,
“Tattiyi Yu’ ya bai Hu fa’nå’gui hamyu manalåya tåotåo.”  Ya insigidas masotta i chinchulun-ñiha ya
madalalaki Gui’.</p>
<p>Anai sigi mo’na Ha li’i’ ta’lu dos
chume’lu, si Santiago yan Juan, i lalåhin Zebedee.  Maniståba yan si Zebedee, i tatan-ñiha, gi
hilu’ i boti ma’arerekla i chinchulun-ñiha. 
Ya insigidas masotta i boti yan si tatan-ñiha anai maninagang as Jesus
ya madalalaki Gui’.</p>
<p>Ha liliku’i si Jesus todu iya Galileha,
mama’nåna’gui gi sinagoga, sumesetmun put i Maolik na Nutisian i Rainu, ya Ha
na’fanhomlu’ i taotåo siha ginin todu klåsin chetnut yan minalångu.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> January 18, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu-3/<p>
        <p>FINE’NA NA TINAITAI                   
                                                           Is
49, 3. 5-6</p>
<p>Un
tinaitai ginin i Lepblun i Prufeta as Isaias</p>
<p>Ilek-ña iSainanu guåhu:  Hågu, Israhet, i setbintek-ku,
ginin hagu na mama’nunu’i yu’ ni gloriå-hu. 
Pues kumuentus iSainani
fumotma yu’ kumu setbinteñ-ña ginin i tiyan, kosa ki u makonni’ si Jacob tåtti
para Guiya, ya u mana’dañña’ si Israhet yan Guiya.  Ya guåhu bai hu  huyung kumu dichosu gi me’nan iSainayan i Yi’os-su Guiya på’gu i
minetgot-tu.  Ilek-ña gof dikiki’ håo
para setbintek-ku, para un håtsa hulu’ i rasan Jacob yan para un nana’lu i
tetehnan na tåotåo Israhet; bai Hu fa’kåndit håo para todu i nasion siha kosa ki
i satbasion-hu u hagu’ i puntan tånu’.</p>
<p>I finu’ i Saina.</p>
<p>INEPPIN I SÅTMU                                                               Ps
40, 2. 4. 7-8. 8-9. 10</p>
<p>R.  ESTIGUI’
YU’, ASAINA MÅTTU YU’ PARA BAI HU CHO’GUI I</p>
<p>MINALAGO’-MU.</p>
<p>Hagas
ha’ mannangga yu’, mannangga yu’ nu iSaina</p>
<p>ya
tumekkun Gui’ påpa’ para guåhu ya Ha ékkunguk i inagång-hu.</p>
<p>Ya
Ha po’luyi un nuebu na kånta i pachot-tu,</p>
<p>un himnu para i Yi’os-ta.</p>
<p>INEPPI…..</p>
<p>Ti
Un diseseha inifresi yan sakrifisiu;</p>
<p>låo
talanga ni manmababa para manmanosgi Un nå’i yu’.</p>
<p>Inifresin
gå’ga’ pat inifresi para isåo ti Un ispipiha;</p>
<p>pues
ilek-ku, “Atan sa’ måttu yu’.”</p>
<p>INEPPI…..</p>
<p>“I
tinago’-mu nu guåhu manmatugi’ gi royun påppit.</p>
<p>Para
bai hu cho’gui i pinto’-mu ennåo minagof-fu;</p>
<p>Yu’os-su,
i tinago’-mu gaigi gi halum kurason-hu.!”</p>
<p>INEPPI…..</p>
<p>Hu
anunsia i bidå-mu gi dangkulu na inetnun tåotåo;</p>
<p>Ti hu suheta i labios-su;  Hågu, OAsaina,
tistigu-hu.</p>
<p>INEPPI…..</p>
<p>SIGUNDU NA TINAITAI                                                                            1
Cor 1, 1-3</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Ginin as Pablo ni ma’ågang ginin i minalagu’ Yu’us
para u apostut i Kristo Jesus, yan ginin i che’lu-ta as Sosthenes — Para i Gima’Yu’us
ni gaigi giya Corinth, para todu atyu siha i manma’ågang para u fanhålum
mañåntus na famagu’un Yu’us, ni iyun Yu’us ni mandadañña’ yan i Kristo Jesus,
mañisiha yan todu i taotåo gi todu i bånda ni umadodora i Saina-ta as
Jesukristo, i Sainan-ñiha yan Saina-ta: Puedi si Yu’us Tatå-ta yan i Saina as
Jesukristo en fannina’i ni gråsia yan pås.</p>
<p>I finu’ i Saina.</p>
<p>IBANGHELIU                                                                                               Jn
1, 29-34</p>
<p>ÅLELUIA.</p>
<p>R.  Åleluia. 
I FINIHU’ MAMA’TÅOTÅO YA SUMÅGA GI ENTALO’-TA.</p>
<p>ATYU
SIHA I UMAKSEPTA GUI’,</p>
<p>HA
NÅ’I SIHA PUDET PARA U FAMFAMAGU’UN YU’US.</p>
<p>R. 
Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Juan</p>
<p>Gi sigenti diha anai ha ripåra si Juan na
guaguaguatu si Jesus giya guiya, umessalåo gui’:</p>
<p>“Atan
guatu! I Kinilun Yu’us ni fumufunas i isåo siha gi tanu’!</p>
<p>Put
Guiya na ilek-ku:  ‘Dispues di guåhu para
u fåttu un tåotåo ni ma’gås-ña ki guahu,</p>
<p>sa’
put mofo’ña Gui’ ki guahu.’ Ni guåhu ti hu tungu’ Gui’, ya put ennåo na rason
na måttu yu’ manakpåpangi nu i hanum, kosa ki siña u matungu’ Gui’ giya
Israhet. “Mannå’i si Juan ni esti na testimoñu lokkui’:  “Hu li’i’ i Espiritu tumutunuk påpa’
kalang un paluma ginin i mapagåhis,</p>
<p>ya
tumohgi gi hilo’-ña.  “Låo ti hu tungu’
Gui’.  Atyu i muna’hånåo yu’ para bai hu
fanakpångi ni hanum sumangåni yu’, ‘Yanggin un li’i’ i Espiritu tumunuk ya
tumohgi gi un tåotåo,</p>
<p>Guiya
ennåo i para u fanakpångi ni Espiritu Såntu.’ 
På’gu guåhu mismu lumi’i yan tumistigu,</p>
<p>‘Guiya
esti i Lahin Yu’us.'”</p>
<p>I Ibangheliun i Saina.</p>

        </section>
        <hr>
        
        <section>
        <h1>MATAKPÅNGIN I SAINA-TA</h1>
        <p><strong>Date:</strong> January 10, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/matakpangin-i-saina-ta-2/<p>
        <p>FINE’NA NA TINAITAI                                                                   Is
42, 1-4 . 6-7</p>
<p>Un
tinaitai ginin i Lepblun i Prufeta as Isaias</p>
<p>Taiguini
ilek-ña iSaina:</p>
<p>I
sitbintek-ku ni Hu susteteni,</p>
<p>i inatyek-ku ni giya guiya nai
mumammaguf yu’,</p>
<p>Gi
hilo’-ña nai Hu po’lu i espiritu-hu;</p>
<p>guiya chumuchuli’ i tininas para i
nasion siha,</p>
<p>Ti
umå’agang huyung, ti ume’essalåo,</p>
<p>ti ha na’mahuhunguk i bos-ña gi
katsåda.</p>
<p>I
malåssas na pi’ao ti para u yamak,</p>
<p>ya i mañiñila’ na metcha ti para u
punu’,</p>
<p>Asta
ki ha istapblesi i tininas gi tanu’;</p>
<p>i kantun tåsi siha u manangga i
finana’gueñ-ña.</p>
<p>Guåhu,
iSaina, esta Hu ågang håo para i
tininas ni manggånna,</p>
<p>esta Hu go’ti i kannai-mu;</p>
<p>Hu
fotma håo, ya Hu po’lu håo</p>
<p>kumu kuntråtan i taotåo,</p>
<p>un kåndit para i nasion siha,</p>
<p>Para
un baba i matan i mambåtchit,</p>
<p>para un na’fanhuyung i presuneru
siha ginin i kalabosu,</p>
<p>ya ginin i papa’ såtgi, atyu siha ni
manggaigi gi hinemhum.</p>
<p>I
finu’ i Saina.</p>
<p>INEPPIN I SÅTMU                                                               Ps
29, 1-2. 3-4. 3. 9-10</p>
<p>R.  I SAINA U
BENDISI I TAOTÅO-ÑA SIHA NI PÅS.</p>
<p>Nå’i iSaina, hamyu ni
manlinangitan,</p>
<p>nå’i iSainani gloria yan minetgut;</p>
<p>Nå’i iSainani gloria ni
direchoñ-ña i na’an Yu’us.</p>
<p>Adora iSainagi santus na magagu-ña!</p>
<p>INEPPI…..</p>
<p>I bos iSainagaigi gi
hilu’ i tasi siha;</p>
<p>iSainagaigi gi hilu’ i taichi’ na tåsi siha.</p>
<p>Minina’siña
i bos iSaina;</p>
<p>må’gas i bos iSaina.</p>
<p>INEPPI…..</p>
<p>Huhulu
i glorian Yu’us,</p>
<p>todu i manggaigi gi palåsyu ilik-ñiha, “Gloria!”</p>
<p>Matå’chung
iSainagi hilu’ i
dilubiu!</p>
<p>Manggubetna iSainakumu rai para todu i tiempu!</p>
<p>INEPPI…..</p>
<p>SIGUNDU
NA TINAITAI                                                                            Acts
10, 34-38</p>
<p>Un tinaitai ginin i Bidan i
Manapostulis</p>
<p>Ha tutuhun
kumuentusi siha si Pedro i MamPagånu ni esti
siha na palåbra: “På’gu ha’ hu tututuhun kumumprendi na magåhit na tåya si
Yu’us Ha fabureresi ni unu. Inlugåt di ennåo, si Yu’us Ha aksesepta
maseha håyi na nasion tåotåo ni ma’å’ñåo nu Guiya yan måolik bidåda-ña. Estigui’
i mensåhi ni Ha nå’i i famagu’un Israhet,
i Maolik na Nutisian pås ni mapruklåma ginin as Jesukristo ni Sainan todu . Gi
hinassok-ku na en tingu’ ha’ håfa masåsangan gi todu iya Hudeha put si Jesus i
taotåo Nasaret, ni matutuhun giya Galileha put i båotismu ni ha setmunñaihun si
Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya
Ha chocho’gui manmåolik na cho’chu’ yan Ha na’fanhohomlu’ todu atyu siha i
manggaigi gi papa’ i nina’siñan i aniti, ya gaigi si Yu’us giya Guiya.”</p>
<p>I
finu’ i Saina.</p>
<p>A</p>
<p>IBANGHELIU                                                                                               Mt
3, 13-17</p>
<p>ÅLELUIA.
See Mk 9, 6</p>
<p>R.  Åleluia. 
MABABA I LANGIT YAN MAHUNGUK I BOS I TATA:</p>
<p>GUIYA ESTI I HU GOFLI’I NA LAHI-HU NI
MUNA’MAMAGUF YU’.</p>
<p>R.  Åleluia.</p>
<p>+ 
Un tinaitai ginin i såntu Ibangheliu sigun gi tinigi’ San Mateo</p>
<p>Humånåo si
Jesus ginin Galileha para Hotdån ya måttu gi as Juan para u tinakpångi. Låo si
Juan ha cho’gui kuåntu i siña para u kétulaika i hinassun Jesus. Ilek-ña si
Juan, “Guåhu i debidi Un takpångi ya Hågu i måttu giya guåhu!”  Låo manoppi si Jesus, “Sotta ha’ fan un
råtu taiguini. Ya gi taiguini nai ta kumpli i minalagu’ Yu’us.” Pues
kumumfotmi si Juan.  Gigun munhåyan
tinakpångi as Juan, humuyung si Jesus ginin i hanum. Dispues mababa i langit ya
ha li’i’ i Espiritun Yu’us gi figuran paluma tottunuk
ya tumohgi gi hilo’-ña. Pues un bos oppan ginin i langit, “Guiya esti i Hu gofli’i na Lahi-hu ni muna’mamaguf
Yu’.”</p>
<p>I
Ibangheliun i Saina</p>

        </section>
        <hr>
        
        <section>
        <h1>EPIFANIA</h1>
        <p><strong>Date:</strong> January 3, 2020<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania-3/<p>
        <p>FINE’NA NA TINAITAI                                                                               Is
60, 1-6</p>
<p>Un tinaitai ginin i Lepblun i Prufeta as
Isaias</p>
<p>Kahulu’
gi mina’lak-mu, O Hirusalen!  Måttu esta
i ininå-mu,</p>
<p>i glorian iSainamani’ina
giya hågu.</p>
<p>Atan
sa’ i hinemhum ha tåmpi i tanu’</p>
<p>ya potput na mapagåhis tumåmpi i
taotåo siha;</p>
<p>Låo
giya hågu na mani’ina iSaina,</p>
<p>ya gi hilo’-mu na a’annuk i
gloriå-ña.</p>
<p>I
nasion siha u fanmamokkat gi ininå-mu</p>
<p>ya i manrai siha gi lamlam na
mina’lak-mu.</p>
<p>Håtsa
hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu
giya hågu:</p>
<p>I
lalåhin-miyu manmåttu ginin i chagu’,</p>
<p>ya i hagan-miyu gi kannai i
imfitmeran-ñiha.</p>
<p>Pues
en fanmaguf gi lini’i’-miyu</p>
<p>ya i kurason-miyu u fambongbung yan
u fansen maguf,</p>
<p>Sa’
i guinahan i tasi u mabasiha gi me’nan-miyu,</p>
<p>ya i rikesan i nasion siha u
machuli’ guatu giya hamyu.</p>
<p>I
mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian
yan Ephah;</p>
<p>Todu
ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN
I SÅTMU                                                   Ps
72, 1-2. 7-8. 10-11.12-13</p>
<p>R.  (11) 
ASAINA, UN MA’ADORA NI TODU I NASION SIHA GI TANU’.</p>
<p>O
Yu’us, fa’nå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosaki
u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U
måmta’ i rikesa gi tiempon-ña,</p>
<p>meggai na rikesa, asta ki ti u fanina i pilan.</p>
<p>U
fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i
manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi
todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’
Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u
gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI                                                                 Eph
3, 2-3a. 5-6</p>
<p>Un
tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na
esta en hinguk na si Yu’us gi grasiå-ña Ha nå’i yu’ ni esti na cho’chu’ para
bai hu cho’gui para i minaolik-miyu.  Ha
baba si Yu’us i sikretu na planu-ña ya Ha na’tungu’ yu’.</p>
<p>Gi manmaloffan siha na tiempu ti manmasangåni i taotåo siha put esti na
sikretu, låo på’gu si Yu’us Ha na’matungu’ esti gi manapostulis yan gi
mamprufeta ginin i Espiritu.  I sikretu,
era, na ginin i ibangheliu na manggái patti i MamPagånu yan i ManHudihos; gi
bendision Yu’us; manmembru siha gi etmismu tataotåo yan mañåsåonåo siha gi
prumesa ni Ha fa’tinas si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt
2, 1-12</p>
<p>ÅLELUIA    Mt 2, 2</p>
<p>R.  Åleluia. 
IN LI’I’ NA DOKKU’ I PUTI’ON-ÑA GI SANHAYA,</p>
<p>ENNÅO NA MANMÅTTU HAM PARA IN ADORA
GUI’.</p>
<p>R. 
Åleluia.</p>
<p>+Un
tinaitai ginin i såntu Ibangheliu sigun gi tinigi’ San Mateo</p>
<p>Mafañågu
si Jesus giya Bilen, un songsung giya Hudeha, guihi na tiempu anai iståba rai
si Hirodes.  Ti åpmam na tiempu dispues
manmåttu giya Hirusalen lalåhi siha ginin i sanhaya ni umistutudia i kinalamtin
i puti’un ya manmamaisin: “Månu nai gaigi i nuebu na finañågu na rai i
ManHudihos?   In li’i’ na dokku’ i puti’on-ña gi sanhaya
ennåo na manmåttu ham para in adora Gui’.” Nina’atburutåo si Rai Hirodes
yan todu siha i taotåo Hirusalen anai mahunguk esti. Ha na’fandañña’ todu i
manmå’gas mamåli’ yan i ma’estrun i Lai ya ha faisin siha, “Månu nai para
u mafañågu i Misihas?”</p>
<p>Manmanoppi,
“Iya Bilen na songsung, giya Hudeha. Estigui’ tinige’-ña i prufeta:</p>
<p>‘Hågu
Bilen, ni gaigi gi tanu’ Huda,</p>
<p>Ti hågu
mås takpapa’ gi entri i siudå siha giya Huda;</p>
<p>sa’
ginin hagu nai u fåttu un må’gas</p>
<p>ni para
u dinirihi i taotåo-hu ManIsraelitas.’ “</p>
<p>Pues ha ågang si Hirodes i bisita siha ni mangginin sanhaya ya manhunta
sikretu ya ginin esti na ha tungu’ i fetcha anai umannuk i puti’un. Dispues ha
na’fanhånåo siha para Bilen ya ha ingkåtga siha nu esti: “Fanhånåo ya en
gef ispiha i patgun, ya yanggin en sedda’ na’tungu’ yu’, ya guåhu lokkui’ bai
hu hånåo ya bai hu adora Gui’.”  Pues
manmå’pus, ya mientras manhåhanåo siha mali’i’ i puti’un, i mismu na puti’un ni
mali’i’ gi sanhaya ya mamfine’nanaigui siha ya anai måttu gi hilu’ atyu na
lugåt anai iståba i patgun, pumåra. Nina’fan sen maguf siha anai mali’i’ i
puti’un!  Manhålum siha gi gima’ ya anai
mali’i’ i patgun yan si Maria i nanå-ña, mandimu siha påpa’ ya ma’adora Gui’.  Pues mababa i balutan-ñiha ya manå’i i patgun
rigålun: oru, insensiu yan påopåo, ni mafa’nana’an mira.  Mansinangåni siha as Yu’us gi guinifin-ñiha
na cha’-ñiha fanata’lu tåtti as Hirodes; pues matulaika i chalan-ñiha tåtti
para i tanu’-ñiha.</p>
<p>I
Ibangheliun i Saina.</p>

        </section>
        <hr>
        
        <section>
        <h1>SULEMNIN SÅNTA MARIA, I NANAN YU’US</h1>
        <p><strong>Date:</strong> December 31, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sulemnin-santa-maria-i-nanan-yuus/<p>
        <p>FINE’NA NA TINAITAI                                                                  Nm 6, 22-27</p>
<p>Un tinaitai ginin i Lepblun Numiru</p>
<p>Ilek-ña
iSainaas Moises:  “Kuentusi si Aaron yan i lalahi-ña ya un
sangåni siha: Taiguini bendisin-miyu ni ManIsraelitas.  Sangåni siha:</p>
<p>ISainaen fambinendisi yan en fampinilan!</p>
<p>ISainau fanina i matå-ña giya hamyu ya u gai ma’asi’ nu hamyu!</p>
<p>ISainau yo’asi’ fanatan-ña nu hamyu ya en fannina’i pås!</p>
<p>Pues
para taiguini ma’agång-ña i na’ån-hu gi hilu’ i ManIsraelitas ya bai Hu bendisi
siha.”</p>
<p>I finu’ i Saina.</p>
<p>INEPPIN I SÅTMU                                                                           Ps
67, 2-3. 5. 6. 8</p>
<p>R.  SI YU’US U
BENDISI HIT GI MINA’ASE’-ÑA.</p>
<p>Puedi u ma’åsi’ si Yu’us nu hita
ya u bendisi hit;</p>
<p>puedi
u fanina i matå-ña si Yu’us giya hita.</p>
<p>Kosa ki u matungu’ i malago’-mu
gi hilu’ tånu’,</p>
<p>i
sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha
yan u fanessalåo minaguf;</p>
<p>sa’
Un gubebetna i taotåo siha gi hustisia,</p>
<p>Un isgagaihun
i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un
matuna ni todu i taotåo siha!</p>
<p>Puedi si Yu’us u sigi ha’
bumendisi hit;</p>
<p>ya
todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI                                                                             Gal
4, 4-7</p>
<p>Un
tinaitai ginin i Kattan San Pablo para i taotåo Galasia</p>
<p>Hafañelus:</p>
<p>Anai
måttu i ma’apunta na tiempu, Ha na’hånåo si Yu’us i Lahi-ña mismu. Måttu Gui’
kumu lahin un palåo’an yan lumå’la’ Gui’ gi papa’ i Lai i ManHudihos, put i para u na’fanlibri atyu siha
i maniståba gi papa’ i Lai, kosa ki siña hit manhuyung famagu’un Yu’us.  Put i para u na’li’i’ na famagu’on-ña hamyu,
Ha na’hånåo si Yu’us i Espiritun i Lahi-ña hålum gi kurason-ta, atyu na
Espiritu i umå’agang, “Åbba, Tåta.” Put ennåo na esta ti isklåbu, låo
patgon-ña håo. Ya put i patgon-ña håo, siempri Ha nå’i si Yu’us i famagu’on-ña
todu ni guinaha-ña.</p>
<p>I finu’ i Saina.</p>
<p>IBANGHELIU                                                                                 Lk 2, 16-21</p>
<p>ÅLELUIA. Heb 1, 1-2</p>
<p>R.  Åleluia. 
GI MANMALOFFAN SIHA NA TIEMPU HA KUENTUSI</p>
<p>SI YU’US I
MAÑAINA-TA GININ I MAMPRUFETA;</p>
<p>PÅ’GU KUMUENTUS GUI’ GININ I LAHI-ÑA.</p>
<p>R.  Åleluia.</p>
<p>+ 
Un tinaitai ginin i såntu Ibangheliu sigun gi tinigi’ San Lucas</p>
<p>Mampinalålala
i pastoris siha guatu giya Bilen ya masodda’ si Maria, si Jose yan i neni
umå’assun gi sagan nengkannu’ gå’ga’; anai mali’i’ esti, makumprendi atyu i
manmasangånin-ñiha put esti na påtgun. Ya todu atyu siha i humunguk manmanman
put todu atyu siha i sinangan i pastoris. 
Låo si Maria ha nå’na’ ha’ esti siha na sinangan ya ha kunsideran mamaisa
gi kurason-ña. I pastoris mana’lu tåtti giya siha matutuna yan ma’o’onra si
Yu’us put atyu siha i hininguk-ñiha yan lini’i’-ñiha, sigun i
manmasangånin-ñiha. Anai måttu i mina’otchu na ha’åni anai para u macho’gui i
setkumsisiu gi patgun, manå’i na’ån-ña as
Jesus, i na’an ni nina’i Gui ni anghit åntis di u mama’potgi’ñaihun gi tiyan
nanå-ña.</p>
<p>I
Ibangheliun i Saina.</p>

        </section>
        <hr>
        
        <section>
        <h1>SAGRÅDA FAMILIA</h1>
        <p><strong>Date:</strong> December 29, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sagrada-familia-3/<p>
        <p>FINE’NA NA TINAITAI                                                                   Sir
3, 2-6. 12-14</p>
<p>Un tinaitai ginin i Lepblun Sirach</p>
<p>Si
Yu’us Ha na’ma’onra i tata entri i famagu’on-ña;</p>
<p>Ha aprueba i åoturidåt i nana gi
entri i lalahi-ña siha.</p>
<p>Guiya
ni umonra si tatå-ña ha apåsi i isåo-ña siha;</p>
<p>mamomo’lu guinahan riku guiya ni
umo’onra si nanå-ña.</p>
<p>Guiya
ni umonra si tatå-ña u nina’maguf ni famagu’un</p>
<p>ya yanggin manåyuyut siempri
ma’ekkunguk.</p>
<p>Guiya
ni umonra si tatå-ña u anåkku’ ha’ani-ña;</p>
<p>guiya ni muna’mamaguf si nanå-ña ha
o’osgi si Yu’us.</p>
<p>Lahi-hu,
fa’måolik si tatå-mu gi inamko’-ña;</p>
<p>mientras ha’ gagaigi mungnga
mana’piniti.</p>
<p>Maseha
esta ti manunungu’, na’gai kunsiderasion håo nu guiya;</p>
<p>mungnga madispresia gui’ gi
brinabu-mu.</p>
<p>Sa’
i minesngun kontra i tata ti siña mamaleffanñaihun,</p>
<p>sa’ sumetbi kumu un inifresi para
isao—ya u fanhåli’ åpmam.</p>
<p>I
finu’ i Saina.</p>
<p>INEPPIN I SÅTMU                                                                           Ps
128, 1-2. 3. 4-5</p>
<p>R.  MANMAGUF ATYU SIHA I MANMA’ÅÑÅO NI SAINA,</p>
<p>YAN
MANMAMOMOKKAT GI CHALÅN-ÑA SIHA.</p>
<p>Manmaguf atyu siha i umo’osgi iSaina,</p>
<p>i
chumocho’gui i tinagu’ Yu’us.</p>
<p>Sa’ siempri un kånnu’ i
kusetchan i fina’chu’cho’-mu;</p>
<p>maguf
håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i
asaguå-mu palåo’an gi halum i gimå’-mu,</p>
<p>i famagu’on-mu kalang tinanum
ubas</p>
<p>gi
uriyan i lamasa-mu.</p>
<p>INEPPI….</p>
<p>.</p>
<p>Atan ha’, sa’ taiguini u
fanmabendisi</p>
<p>i
lalåhi ni manma’å’ñåo niSaina.</p>
<p>Puedi iSainaun binendisi ginin Sion,</p>
<p>todu
i ha’ånin i lina’lå’-mu</p>
<p>kosaki
un såonåo gi minaguf Hirusalen.</p>
<p>INEPPI…..</p>
<p>SIGUNDU NA TINAITAI 
                                                                           Col
3, 12-21</p>
<p>Un tinaitai ginin i Kattan
San Pablo para i taotåo ‘Colossae’</p>
<p>Hafañe’lus:</p>
<p>Hamyu i
taotåo Yu’us; mangginefli’i’ hamyu ya esta Ha atyik hamyu para iyon-ña. Pues
put ennåo na debidi en fanminagågu ni mina’åsi’, i kariñu, hinimitdi, suåbi yan
pinasensia. Fanasungun unu yan ottru yan fana’asi’i yanggin guaha umugung
kontra ottru. Debidi en fana’asi’i unu yan ottru taimanu ha’ na esta maninasi’i
hamyu ni Saina. Na’yiyi ni ginefli’i’ esti siha, sa’ i ginefli’i’ muna’fandadañña’
todu gi prifektu na dinañña’. I pås ni måfattu ginin i Kristo en fangginiha gi
disision ni en fa’titinas; sa’ put esti na pås na maninagang hamyu as Yu’us
para en fandañña’ kumu un tatåotåo. Yan fanmannå’i agradesimentu. Debidi u
gaigi gi kurason-miyu i mensåhin i Kristo yan todu i rikeså-ña. Fanáfa’na’gui
unu yan ottru yan todu i tinemtum. Fangånta såtmu, himnu, yan mansagrådu na
kånta; kantåyi si Yu’us kantan
agradesimentu gi kurason-miyu. Put ennåo na maseha håfa i en che’gui pat en
sangan, debidi en che’gui gi na’an i Saina as Jesus, mientras manmannåna’i
hamyu gråsia ginin i Kristo para si Yu’us Tåta.</p>
<p>Famalåo’an,
pe’lu hamyu gi papa’ i ginibetnan i asaguan-miyu, sa’ ennagui’
upbligasion-miyu gi Saina. Lalåhi, guaiya i asaguan-miyu yan cha’-miyu
fantataklalu’ kontra siha. Famagu’un, upbligasion-miyu gi Saina para en esgi i
mañainan-miyu todu i tiempu, sa’ esti muna’mamaguf si Yu’us.  Mañaina, cha’-miyu istototba i
famagu’un-miyu, sa’ siempri malingu ånimun-ñiha.</p>
<p>I finu’ i Saina.</p>
<p>A</p>
<p>IBANGHELIU                                                                                   Mt
2, 13-15. 19-23</p>
<p>ÅLELUIA       Col
3, 15. 16</p>
<p>R.
Åleluia.  PUEDI I PÅS I KRISTO U
FANGGUBETNA GI KURASON-MIYU</p>
<p>YAN I KABÅLIS NA
MENSAHI-ÑA</p>
<p>U LÅ’LA’ GI
SANHALUM-MIYU.</p>
<p>R.
Åleluia</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Dispues di manhånåo, finattoigui si
Jose ni anghit i Saina gi guinifi-ña ya ilek-ña: “Kahulu’ ya un konni’ i
patgun yan si nanå-ña ya en fanmalågu para Ihipto, ya en fañåga guennao asta ki
hu sangåni hamyu. Si Hirodes ha ispipiha i patgun para u punu’.”</p>
<p>Pues kahulu’ si Jose, ha konni’ i
patgun, yan si nanå-ña ya manhånåo puengi para Ihipto, ya mañåga guennåo asta i
finatai Hirodes. Manmacho’gui esti siha para u makumpli i finu’ i Saina ni
sinangan i prufeta:</p>
<p>“Hu ågang i Lahi-hu huyung
ginin Ihipto.”</p>
<p>Dispues di i finatai Hirodes,
finattoigui si Jose gi guinifi-ña ni un ånghit i Saina giya Ihipto, ya ilek-ña:
“Kahulu’ ya un konni’ i patgun yan si nanå-ña ya en fana’lu tåtti gi tanu’
Israhet, sa’ manmåtai esta todu atyu siha i kumekepunu’ i patgun.”
Intonsis kahulu’ si Jose ya ha konni’ i patgun yan si nanå-ña ya manhånåo tåtti
para i tanu’ Israhet.</p>
<p>Låo anai ha hunguk si Jose na si
Archelaus tumattiyi si tatå-ña kumu rai Hudeha muma’å’ñåo humånåo guatu. Pues
put i masangåni ta’lu gi maigo’-ña, humånåo para Nasaret, un songsung giya
Galileha ya u såga guennåo. Ha cho’gui esti put i para u makumpli i sinangan i
prufeta,</p>
<p>“U
ma’ågang Gui’ kumu tåotåo Nasaret.”</p>
<p>I Ibangheliun i Saina.</p>

        </section>
        <hr>
        
        <section>
        <h1>MISA DURÅNTI I HA’ÅNI</h1>
        <p><strong>Date:</strong> December 23, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misa-duranti-i-haani/<p>
        <p>FINE’NA NA TINAITAI                                                                               Is
52, 7-10</p>
<p>Un
tinaitai ginin i Lepblun i Prufeta as
Isaias</p>
<p>I
na buninitu gi hilu’ i eksu’ siha i adding atyu</p>
<p>siha
i chumuchuli’ manmåolik na nutisia siha,</p>
<p>Mananununsia
pås, mañuñuli’ måolik na nutisia,</p>
<p>mananununsia satbasion, ya ha
sangångani iya Sion,</p>
<p>“Rai i Yi’os-mu!”</p>
<p>Ekkunguk! 
I guatdian-miyu siha manessalåo,</p>
<p>todu mane’essalåo gi minaguf-ñiha,</p>
<p>Sa’
mali’i’ direktamenti, gi me’nan i matan-ñiha,</p>
<p>i Saina ni humahåtsa ta’lu iya
Sion.</p>
<p>Fangånta
kumu un bos hamyu,</p>
<p>ni manmayulang Hirusalen.</p>
<p>Sa’
i Saina Ha kunsuesuela i taotåo-ña,</p>
<p>Ha na’lilibri iya Hirusalen.</p>
<p>I
Saina Ha na’kesnuda i santus na kannai-ña</p>
<p>gi me’nan todu i nasion siha;</p>
<p>Todu
i puntan i tanu’ siha u mali’i’</p>
<p>i satbasion i Yi’os-ta.</p>
<p>I finu’ i Saina.</p>
<p>INEPPIN I SÅTMU 
                                                             Ps
98, 1. 2-3. 3-4. 5-6</p>
<p>R.    TODU I PUNTAN TÅNU’ SIHA ESTA MALI’I’ I
SASATBA NA NINA’SIÑAN YU’US.</p>
<p>Kantåyi iSainaun nuebu na kånta,</p>
<p>sa’
esta Ha cho’gui manna’manman na fina’tinas,</p>
<p>i agapa’ na kannai-ña yan i
santus na kodu-ña,</p>
<p>muna’fanggånna
Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi
me’nan i nasion siha Ha na’matungu’ i sasatba na fuetsån-ña,</p>
<p>Esta Ha hassu na fiet i
guinaiyan-ña</p>
<p>para
i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i
satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi
tinina yan essalåo minaguf.</p>
<p>INEPPI…..</p>
<p>Fangånta tinina para iSainanu i håtpa,</p>
<p>nu i
håtpa yan mambunitu na són.</p>
<p>I trumpeta yan i sunidun i
kilu’,</p>
<p>fanessalåo
kun minaguf gi me’nan i Rai, iSaina.</p>
<p>INEPPI…..</p>
<p>SIGUNDU NA TINAITAI                                                                             Heb
1, 1-6</p>
<p>Un
tinaitai ginin i Katta para i ManHibrehu</p>
<p>Hafañe’lus:</p>
<p>Gi manmaloffan na tiempu meggai na biåhi na Ha
kuentusi si Yu’us i mañaina-ta gi difirentis manera ginin i mamprufeta, låo
guini gi uttimu siha na ha’åni Ha kuentusi hit ginin i Lahi-ña. Put Guiya na Ha
na’huyung si Yu’us i tanu’, Guiya inatyik as Yu’us para u iyon-ña todu i kosas
gi uttimu.  Guiya i ispehus anai a’annuk
i mina’lak i glorian Yu’us yan Guiya ni mås ni menus i imåhin Yu’us, ni
sumusteteni i tanu’ ni fuetsån-ña. Dispues di Ha gånna i ma’asi’in i isao i taotåo siha, matå’chung Gui’
gi langit gi agapa’ na båndan Yu’us, i Mås Takkilu’ na Fuetsa.</p>
<p>Mana’takkilo’ña i Lahi-ña ki i manånghit,
taimanu ha’ i na’an ni nina’i Gui’ as Yu’us na takkilo’ña ki i na’an i
manånghit siha.</p>
<p>Tåya’ si
Yu’us nai Ha sangåni i mananghet-ña,</p>
<p>“Hågu
i lahi-hu;</p>
<p>på’gu
na ha’åni nai Guåhu tatå-mu.”</p>
<p>Ni tåya’
nai si Yu’us Ha sangåni ni unu gi manånghit,</p>
<p>“Guåhu
para tatå-ña,</p>
<p>ya
guiya para lahi-hu.”</p>
<p>Låo anai
para u na’hånåo si Yu’us i primirisa na Lahi-ña para i tanu’, ilek-ña,</p>
<p>“Todu
i manånghit Yu’us debidi Un ma’adora.”</p>
<p>I
finu’ i Saina.</p>
<p>IBANGHELIU                                                                                               Jn
1, 1-18</p>
<p>ÅLELUIA</p>
<p>R.  Åleluia. 
UN SINANTUSAN NA HA’ÅNI MÅTTU GIYA HITA.</p>
<p>FANMAMAILA’ NASION SIHA YA EN ADORA I
SAINA.</p>
<p>PÅ’GU NA HA’ÅNI UN DÅNGKULU NA ININA MÅTTU GI
TANU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Juan</p>
<p>Gi
tutuhun iståba i Finihu’;</p>
<p>i Finihu’ iståba yan si Yu’us,</p>
<p>i Finihu’ si Yu’us.</p>
<p>Iståba
Gui’ gi as Yu’us gi tutuhun.</p>
<p>Ginin
Guiya na manmafa’tinas todu i kosas siha,</p>
<p>ya sin Guiya tåya’ mana’huyung.</p>
<p>Maseha
håfa ni mafa’tinas giya Guiya, mañodda’ lina’la’,</p>
<p>lina’la’ para kåndit i taotåo siha.</p>
<p>Mani’ina
i kandit gi halum homhum,</p>
<p>ya ti hinilat ni esti na klåsin
hinemhum.</p>
<p>Iståba un tåotåo ni nina’hånåo as Yu’us ya i
na’ån-ña si Juan,måttu kumu tistigu</p>
<p>para u tistiguyi i inina, kosa ki ginin guiya
todu i taotåo siha u fanmanhonggi låo</p>
<p>hokkuk ha’ ni para u tistiguyi i inina, sa’
ti guiya mismu i inina.</p>
<p>I magåhit na inina ni numåna’i kåndit todu i
taotåo siha para u fåttu gi tanu’.</p>
<p>Iståba Gui’ gi tanu’,</p>
<p>ya ginin Guiya na mafa’tinas i tanu’,</p>
<p>låo i tanu’ ti ha tungu’ håyi Gui’.</p>
<p>Måttu Gui’ gi taotåo-ña låo ti marisibi Gui’.</p>
<p>Atyu siha i umaksepta Gui’;  Ha nå’i siha pudet para u famfamagu’un
Yu’us.Estigui’</p>
<p>atyu siha i manmanhonggi gi
na’ån-ña ni ti manmafañågu ginin i haga’,pat sino ginin</p>
<p>i minalagu’ i sensin, pat ginin i minalagu’ tåotåo, sino ki ginin i
minalagu’ Yu’us.</p>
<p>I
Finihu’ mama’tåotåo</p>
<p>ya sumåga gi entalo’-ta,</p>
<p>ya ta li’i’ i gloriå-ña:</p>
<p>i glorian i uniku na Lahin i Tata,</p>
<p>misin gråsia yan minagåhit.</p>
<p>Tumistigu si Juan put Guiya anai ha pruklåma, “Put Guiya esti atyu i
hu sångan,</p>
<p>‘Atyu i para u fåttu dispues di guåhu
takkilo’ña ki guahu, sa’ mo’na Gui’ ki guahu.’ “</p>
<p>Ginin i minisen-ña todu hit manggái patti,
guinaiya tinattitiyi gi hilu’ ottru guinaiya.</p>
<p>Maseha ginin as Moises mågi i lai na rigålu,
ginin as Jesukristo i mesngun na guinaiya.</p>
<p>Tåya’ lumi’i’ si Yu’us.  Si Yu’us Lahi-ña, ni sumåsaga gi fi’un i
Tata, muna’matungu’ Gui’.</p>
<p>I
Ibangheliun i Saina.</p>

        </section>
        <hr>
        
        <section>
        <h1>MISAN CHATANMAK</h1>
        <p><strong>Date:</strong> December 23, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/misan-chatanmak/<p>
        <p>FINE’NA NA TINAITAI                                                                               Is
62, 11-12</p>
<p>Un tinaitai ginin i Lepblun i Prufeta as
Isaias</p>
<p>Atan
ha’ sa’ iSainaHa pruklåma</p>
<p>asta i puntan i tanu’;</p>
<p>Sangåni
i hagan Sion,</p>
<p>mamamaila’ i Satbadot-mu!</p>
<p>Ha
chuchuli’ i premiu,</p>
<p>I premiu ni gaigi gi me’nå-ña.</p>
<p>U
fanma’ågang mansinantusan na tåotåo,</p>
<p>i mana’fanlibri niSaina,</p>
<p>ya
hågu un mafa’na’an “Sessu Mambisita,”</p>
<p>un siudå ni ti madidingu.</p>
<p>I
finu’ i Saina.</p>
<p>INEPPIN I SÅTMU                                                                           Ps
97, 1. 6. 11-12</p>
<p>R.  UN KÅNDIT U INA HIT PÅ’GU NA HA’ÅNI:  MAFAÑÅGU I SAINA PARA HITA.</p>
<p>ISainarai Gui’; sotta ya u maguf i
tanu’;</p>
<p>sotta
ya u fanmaguf i isla siha.</p>
<p>I langit Ha pruklåma i hustisian
Yu’us;</p>
<p>ya
todu i taotåo siha mali’i’ i gloriå-ña.</p>
<p>INEPPI…..</p>
<p>Mañila’ i kandit para i manunas;</p>
<p>yan
minaguf para i gasgas na kurason.</p>
<p>Fanmaguf giSaina, hamyu ni manunas,</p>
<p>yan
tuna i santus na na’ån-ña.</p>
<p>INEPPI…..</p>
<p>SIGUNDU NA TINAITAI                                                                            Ti
3. 4-7</p>
<p>Un
tinaitai ginin i Kattan San Pablo para si Tito</p>
<p>Mangginifli’e’-hu:</p>
<p>Dispues di
manmafa’nu’i hit ni mina’åsi’ yan ginefli’i’ Yu’us i Satbadot-ta, Guiya
muna’fanlibri hit.  Åhi’ ti put i guaha
måolik che’cho’-ta, låo ginin i mina’ase’-ña ha’ na Ha na’fanlibri hit, ginin i
Espiritu Såntu, ni numå’i hit nuebu na finañågu yan nuebu na lina’la’ anai Ha
fa’gåsi hit.  Si Yu’us Ha chudå’i hit
misin ni Espiritu Såntu ginin as Jesukristo i Satbadot-ta,  kosa ki ginin i grasiå-ña siña hit
mana’fanunas yan Yu’us ya ta fanhålum gi taihinekkuk na lina’la’ ni ta
nanangga.</p>
<p>I finu’ i Saina.</p>
<p>IBANGHELIU                                                                                   Lk
2, 15-20</p>
<p>ÅLELUIA    Lk 2,
14</p>
<p>R.  Åleluia.  
UMATUNA SI YU’US GIYA HULULU’ GI LANGIT,</p>
<p>PÅS PARA TODU SIHA I TAOTÅO TÅNU’ ANAI</p>
<p>HA SOSODDA’
SI YU’US I MINAGOF-ÑA.</p>
<p>R. 
Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Lucas</p>
<p>Anai mandiningu siha ni manånghit
ya manhånåo guatu gi langit, ilik-ñiha i pastoris</p>
<p>entri siha, “Nihi ta fanmalak Bilen ya ta li’i’ håfa masusedi ni Ha
sangåni hit i Saina.”</p>
<p>Mampinalålala i pastoris siha guatu giya
Bilen ya masodda’ si Maria, si Jose yan i neni umå’assun gi sagan nengkannu’
gå’ga’.  Anai mali’i’ esti, makumprendi
atyu i manmasangånin-ñiha put esti na påtgun. Ya todu atyu siha i humunguk
manmanman put todu atyu siha i sinangan i pastoris.  Låo si Maria ha nå’na’ ha’ esti siha na
sinangan ya ha kunsideran mamaisa gi kurason-ña.  I pastoris mana’lu tåtti giya siha matutuna
yan ma’o’onra si Yu’us put atyu siha i hininguk-ñiha yan lini’i’-ñiha, sigun i
manmasangånin-ñiha.</p>
<p>I Ibangheliun i Saina</p>

        </section>
        <hr>
        
        <section>
        <h1>PÅSGUAN NOCHE BUENA 				    	     MISAN GÅYU</h1>
        <p><strong>Date:</strong> December 23, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasguan-noche-buena-misan-gayu/<p>
        <p>FINE’NA NA TINAITAI                                                                               Is
9, 1-6</p>
<p>Un tinaitai ginin i Lepblun i Prufeta as
Isaias</p>
<p>I
taotåo siha ni ginin manmamomokkat gi hinemhum</p>
<p>esta mali’i’ un dångkulu na inina;</p>
<p>Gi
hilu’ atyu siha ni mañåsaga gi tanu’ hinemhum</p>
<p>esta manina påpa’ un kåndit.</p>
<p>Un
chuli’i guatu giya siha abundånsia na minaguf</p>
<p>yan dångkulu na alegria,</p>
<p>Sa’
manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin
mana’apatti</p>
<p>ni sinakkin-ñiha.</p>
<p>Sa’
i yugu ni humohonñu’ siha,</p>
<p>i tekpung gi apågan-ñiha,</p>
<p>Yan
i bastun i ma’gas-ñiha</p>
<p>esta munhåyan un yamak, taiguihi gi
ha’ånin Midian.</p>
<p>Sa’
todu sapåtus ni mamokkat gi gera,</p>
<p>todu chinina ni masupuk gi haga’,</p>
<p>umasonggi kumu håyu para u
fañila’.</p>
<p>Sa’
mafañågu un påtgun para hita, un påtgun låhi manmanå’i hit;</p>
<p>gi apagå-ña nai gaigi i
rainon-ña.</p>
<p>Mafana’an
Gui’ Na’manman na Kunsehu, Yu’us Minatatnga,</p>
<p>Tatan Taihinekkuk, Prinsipin
Pås.</p>
<p>I
rainoñ-ña sumen dångkulu</p>
<p>ya u trangkilu para todu i
tiempu,</p>
<p>Ginin
i tronun David, yan gi hilu’ i rainon-ña,</p>
<p>ni ha na’fifitmi yan ha
susteteni</p>
<p>Nu
i sintensia yan tininas</p>
<p>parehu ha’ pågu yan para todu i
tiempu.</p>
<p>I
ånimun iSainanMineggai siempri u
cho’gui esti!</p>
<p>I finu’ i Saina.</p>
<p>INEPPIN I SÅTMU                                                               Ps
96,  1-2. 2-3. 11-12.13</p>
<p>R.  (Lk 2:11) 
PÅ’GU NA HA’ÅNI MAFAÑÅGU I SATBADOT-TA,</p>
<p>I KRISTO I SAINA.</p>
<p>Kantåyi
iSainanuebu na
kånta;</p>
<p>kantåyi iSaina, todu hamyu gi tanu’.</p>
<p>Kantåyi
iSaina; bendisi i
na’ån-ña;</p>
<p>INEPPI…..</p>
<p>Anunsia i satbasion-ña kada diha.</p>
<p>Sångan
i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>U maguf
i langit yan i tanu’ lokkui’;</p>
<p>i tasi yan todu i mañåsaga guennåo u fanessalåo;</p>
<p>i tanu’ ni yånu u maguf yan todu i manggaigi guennåo.</p>
<p>Puedi
todu i trongkun håyu siha gi halum tånu’ u fanmaguf.</p>
<p>INEPPI…..</p>
<p>Gi
me’nan iSainasa’ mamamaila’ Gui’,</p>
<p>mamamaila’ Gui’ para u gubetna i tanu’,</p>
<p>Para u
gubetna i tanu’ kun hustisia</p>
<p>yan u fiet ni taotåo siha.</p>
<p>INEPPI…..</p>
<p>SIGUNDU NA TINAITAI 
                                                                           Ti
2, 11-14</p>
<p>Un
tinaitai ginin i Kattan San Pablo para si Tito</p>
<p>Mangginefli’e’-hu:</p>
<p>Esta si
Yu’us Ha na’matungu’ i grasiå-ña para i satbasion todu i taotåo siha. Esti na
gråsia ha fa’nåna’gui hit para ta po’lunñaihun gi un bånda todu i ti yini’usan
na lina’la’ yan minaguf tånu’, ya para ta suhetan maisa i lina’lå’-ta, para ta
na’fanunas hit, yan para u yini’usan lina’lå’-ta guini na tånu’, mientras ta
nanangga i matuna na Ha’åni ni ta angongokku na para u fåttu, yanggin umannuk i
glorian i takkilu’ na Yu’os-ta yan Satbadot as Jesukristo. Ha nå’in maisa Gui’
put hita put i para u riskåta hit ginin
todu i tailayi put i para u na’fanggåsgas hit na tåotågui ni iyon-ña ha’ na maisa
ya manånsias para ta cho’gui i maolik.</p>
<p>I
finu’ i Saina.</p>
<p>IBANGHELIU                                                                                   Lk
2. 1-14</p>
<p>ÅLELUIA    Lk 2. 10-11</p>
<p>R. 
Åleluia.  UN DÅNGKULU YAN NA’MAGUF
NA NUTISIA, NI PARA</p>
<p>U NINA’MAGUF
TODU I TAOTÅO SIHA.</p>
<p>PÅ’GU MISMU NA PUENGI MAFAÑÅGU I SAINA AS</p>
<p>JESUKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Lucas</p>
<p>Atyu na tiempu manotdin i Emperadot as Agusto na todu i siudadånun i
rainon-ña u fanmarihistra para i sensus. Anai macho’gui esti i fine’na na
sensus, si Quirinius guiya iståba gubetnun Syria. Put ennåo na kadakuåt humånåo
para i sengsong-ña para u marihistra. Humånåo si Jose desdi i sengsung Nasaret,
giya Galileha, asta Hudeha, asta i sengsung ni mafa’nana’an Bilen, anai
mafañågu i Rai as David. Må’pus si Jose guatu guennåo sa’ rasan David gui’.
Må’pus para u marihistra i dos, si Jose yan si Maria.  Si Maria era esta maprumeti na para
asaguå-ña. Esta si Maria mapotgi’ guennåo na tiempu, ya anai iståba i dos giya
Bilen, måttu i tiempu anai para u fañågu. Mañågu gui’ ni primirisa na låhi, ya
mabalutan ni magågu, ya mana’åssun gi sagan nengkannu’ gå’ga’. Tåya’ guennåo
guma’ nai siña mañåga siha.</p>
<p>Maniståba gi uriyan ennåo na lugåt unus
kuåntu pastoris, ni mapupulan i ga’-ñiha kinilu, ya yanggin puengi manmaigu’
e’ennåo ha’ gi sanhiyung. Mamfinattoigui siha ni un ånghit i Saina, ya i
mina’lak i Saina mambinalutan siha. Nina’fansen luhan siha, låo mansinangåni ni
anghit, “Cha’-miyu fanma’å’a’ñåo! Sa’ hu chulili’i hamyu un Måolik na Nutisia,
ni para u nina’fanmaguf todu i taotåo siha. På’gu mismu na ha’åni gi sengsung
David mafañågu i Nana’librin-miyu–i Kristo i Saina. Estigui’ para
prueban-miyu: Siempri en sedda’ un neni ni mabalulutan ya umå’assun gi sågan
nengkannu’ gå’ga’.” Ya gotpi manunuk låhyan na manånghit i langit mañisiha
yan i anghit matutuna si Yu’us ni kantan-ñiha:</p>
<p>“U
matuna si Yu’us gi yahululu’ gi langit,</p>
<p>yan pås
gi tanu’ gi atyu siha anai gaigi si Yu’us i minagof-ña!”</p>
<p>I
Ibangheliun i Saina.</p>

        </section>
        <hr>
        
        <section>
        <h1>IV DAMENGGUN ADBIENTU</h1>
        <p><strong>Date:</strong> December 20, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-adbientu-3/<p>
        <p>FINE’NA NA TINAITAI                                                                               Is
7, 10-14</p>
<p>Un tinaitai ginin i Lepblun i Prufeta
as Isaias</p>
<p>I Saina Ha kuentusi si Ahaz:  Fanggågåo un siñåt ginin iSainai Yi’os-mu; na’taddong-ña ki i
mås tåddung na tånu’ pat na’mås takkilu’ ki i mapagåhis!  Låo si Ahaz manoppi “Mungnga yu’
manggågåo!  Mungnga yu’ tumenta iSaina!”  Pues ilek-ña: 
Ekkunguk, O gima’ David!  Ada ti
nahung ha’ na para un na’fanyayas i taotåo, kåo un nisisita na un na’yayas lokkui’
i Yi’os-su?  Ennåo na iSainamismu para un nina’i nu esti na
siñåt:  I bithen para u kåtga gi tiyån-ña
un påtgun, ya para u fañågu låhi ya para u mafa’na’an Emmanuel.</p>
<p>I
finu’ i Saina.</p>
<p>INEPPIN I SÅTMU                                                                           Ps
24, 1-2. 3-4. 5-6</p>
<p>R.  (7. 10) 
NA’HÅLUM I SAINA;  GUIYA I RAI I
GLORIA.</p>
<p>Iyun iSainai tanu’ yan i
guinaha-ña,</p>
<p>i tanu’ yan todu i mañåsaga guennåo.</p>
<p>Sa’ Ha
kåhat hulu’ gi halum tåsi,</p>
<p>yan Ha istapblesi gi halum sadduk.</p>
<p>INEPPI…..</p>
<p>Håyi
siña kahulu’ gi sabånan iSaina?</p>
<p>Osino håyi siña tumohgi gi santus na lugåt-ña?</p>
<p>Atyu i
manai isåo kannai-ñiha yan manggåsgas kurason-ñiha,</p>
<p>ni ti manmama’titinas mamfåtsu na prumesa.</p>
<p>INEPPI…..</p>
<p>Siempri
marisibi bendision ginin iSaina,</p>
<p>un premiu ginin as Yu’us i nana’librin-ñiha.</p>
<p>Ennagui’
na råsan tåotåo ni gumufli’i’ iSaina,</p>
<p>ni umispipiha i matan i Yi’us Jacob.</p>
<p>INEPPI…..</p>
<p>SIGUNDU NA TINAITAI                                                                            Rom
1, 1-7</p>
<p>Un tinaitai ginin i Kattan San Pablo
para i taotåo Roma</p>
<p>Si Pablo, un sitbentin i Kristo
Jesus, ni ma’ågang para apostut yan ma’atyik para u pruklåma i ibangheliun
Yu’us ni hagas Ha prumeti desdi i antigu na tiempu ginin i mamprufeta, taimanu
ha’ i ha rihistra i Sagråda Iskretura– i ibangheliu put i Lahi-ña, ni mafañågu
sigun i sensin ginin i rasan David låo humuyung Lahin
Yu’us gi pudet sigun gi espiritun sinantusan, put i resureksion-ña ta’lu
ginin i finatai: si Jesukristo i Saina-ta. 
Ginin Guiya na manmafaburesi hit para ta fanapostulis, kosa ki siña ta
chalapun i na’ån-ña yan ta na’fanmåttu guatu gi ubidiente na hinenggi gi todu i
MamPagånu na nasion, hamyu unu gi entri esti siha na nasion manma’ågang para en
fantåotåo Jesukristo. Para todu hamyu ni mangguinaiyan Yu’us giya Roma, ni
manma’ågang para en fansinantusan na tåotåo-ña, i gråsia yan i pås ginin as
Yu’us Tatå-ta yan Saina as Jesukristo.</p>
<p>I
finu’ i Saina.</p>
<p>IBANGHELIU                                                                                               Mt
1, 18-24</p>
<p>ÅLELUIA     Mt
1, 23</p>
<p>R.  Åleluia. 
UN BITHEN U FAÑÅGU LÅHI:</p>
<p>I NA’ÅN-ÑA PARA SI
EMMANUEL:</p>
<p>GAIGI SI YU’US GIYA HITA.        R. 
Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Taiguini mafañagu-ña si Jesukristo. Si
nanå-ña as Maria kumuntråta esta na para u ássagua yan si Jose, låo åntis di u
ássagua i dos ha tungu’ si Maria na para u gai patgun ginin i Espiritu Såntu.
Si Jose, ni kuntratå-ña para asaguå-ña, todu i tiempu i maolik ha chocho’gui;
låo ti malagu’ na u na’mamåhlåo si Maria gi me’nan tåotåo, pues ha disidi na u
påra i dos sikretamenti. Mientras ha hahassu esti, finattoigui ni anghit i
Saina gi guinifi-ña ya ilek-ña: “Jose lahin
David, cha’-mu ma’å’a’ñåo kumonni’ si Maria para asaguå-mu. Ginin i Espiritu
Såntu na mumapotgi’ gui’. U gai lahi ya u mafa’na’an Jesus sa’ Guiya para u
na’fansåfu i taotåo-ña siha ginin i isao-ñiha.”</p>
<p>Manmasusedi esti siha intonsis, put i para u makumpli i finu’ i Saina ni
sinangan i prufeta: “Un bithen u mapotgi’ ya u gai lahi, ya u ma’ågang
Emmanuel” (ni kumeke’ilekña, “Manhihita yan si Yu’us”).  Pues anai makmåta si Jose ha cho’gui håfa
tinago’-ña i anghit ya ha asagua si Maria.</p>
<p>I
Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> December 15, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu-3/<p>
        <p>FINE’NA NA TINAITAI                                                                               Is
35, 1-6. 10</p>
<p>Un
tinaitai ginin i Lepblun i Prufeta as Isaias</p>
<p>I
disiettu yan i manånglu’ na tånu’ u fanmaguf; i kansådu na tånu’ u maguf yan u
famfloris.  Para u famfloris abundånsia,
ya u fanmaguf mangånta.  Para u fanmanå’i
ni glorian Lebanon i ginatbun Catmelo yan Sharon; Para u mali’i’ i glorian iSainai ginatbun i Yi’os-ta.  Na’fanmetgut i kannai ni manyayas,
na’famfitmi i temmu siha ni manñaba’, sangåni todu atyu siha i manluluhan
kurason-ñiha:  Na’fanmatatnga hamyu,
mungnga manma’åñåo!  Sa’ i Yi’us-miyu,
måttu yan i benggånsa; måttu para en fansinatba nu i yini’usan na åpas.  Pues i matan i mambåtchit siempri u
fanmababa, i talangan i manangnga siempri u fangklåru; pues i mange’yåo siempri
u fana’yuk taiguihi i binådu, ya i hila’ i manudu u fangånta.</p>
<p>Atyu siha i Ha na’fanlibri iSainapara u fanhånåo tåtti ya u
fanhålum giya Sion mangåkanta, manmakurona ni taihinekkuk na minaguf; para u
fanasudda’ kun gustu yan minaguf, ya i trinisti yan i kati siha para u
falingu.</p>
<p>I
finu’ i Saina.</p>
<p>INEPPIN I SÅTMU                                                               Ps
146, 6-7. 8-9. 9-10</p>
<p>R.  (Is 35,
4)   ASAINA, MAILA’ YA UN NA’FANLIBRI
HAM.</p>
<p>ISainatåya’ nai malingu hinenggen-ña,</p>
<p>Ha nåna’i hustisia i manmapetsisigi,</p>
<p>yan
nengkannu’ para i manñålang.</p>
<p>ISainaHa sosotta i manmapreresu;</p>
<p>INEPPI…..</p>
<p>ISainamuna’fanmanlili’i’ i mambåtchit.</p>
<p>ISainaHa håhatsa hulu’ atyu siha i manetekkun påpa’;</p>
<p>iSainaHa guaiya i
manunas.</p>
<p>ISainaHa prutetehi
i manistrangheru,</p>
<p>INEPPI…..</p>
<p>Ha
susteteni i manai saina yan i mambi’uda,</p>
<p>låo Ha kokontra i
kinalamtin i manailayi.</p>
<p>ISainau fanggubetna
para todu i tiempu,</p>
<p>i Yi’os-mu, Sion, para todu i hinerasion!</p>
<p>INEPPI…..</p>
<p>SIGUNDU NA TINAITAI                                                                            Jas
5, 7-10</p>
<p>Un
tinaitai ginin i Kattan Santiago</p>
<p>Intonsis, hafañe’lus, na’fampasensia hamyu
asta ki måttu i Saina.  Ripåra ha’
taimanu pasensiån-ña i lancheru mientras ha nanangga i gualo’-ña para u prudusi
i kusetcha.  Pasensia ha nanangga para u
hålum i tiempun manenghing yan i tiempun uchan.  Hamyu lokkui’ debidi en fampasensia. Cha’-miyu
fanhinahalang, sa’ esta hihut i finattun i Saina.  Hafañe’lus, mungnga mangeha unu kontra ottru,
kosa ki ti en fanhinisga as Yu’us.  Esta
hihut i Hues, listu para u annuk. Mañe’lu-hu, hahassu i prufeta ni kumuentus gi
na’an i Saina.  Dalalaki siha kuentan
ihemplu ni pasensia masungun anai manmamadedesi siha.</p>
<p>I
finu’ i Saina.</p>
<p>IBANGHELIU                                                                                               Mt
11, 2-11</p>
<p>ÅLELUIA     Is
61, 1</p>
<p>R.  Åleluia.  
GAIGI I ESPIRITUN I SAINA GIYA GUÅHU;</p>
<p>GUIYA MUNA’HÅNÅO YU’ PARA BAI HU CHULI’I’ I</p>
<p>MAMOPBLI NI
MAOLIK NA NUTISIA.        R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Mateo</p>
<p>Iståba si Juan gi tribunåt anai ha hunguk i
bidåda-ña siha i Kristo pues ha faisin unu gi mandisipulu-ña para u mafaisin
Gui’. “Kåo Hågu atyu i para u fåttu pat para in fanmannangga ottru?”  Manineppi siha as Jesus, “Fanhånåo tåtti
ya en sangåni si Juan håfa hininguk-miyu yan lini’i’-miyu: manmanli’i’ ta’lu i
mambåtchit, manmamokkat ta’lu i mange’yao, manhomlu’ i nasarinu, manmanhunguk i
manangnga, manlå’la’ ta’lu i manmåtai, yan manmasetmuni i mamopbli ni Maolik na
Nutisia. U matuna i taotåo ni ti mañodda’ dinida giya Guåhu.”</p>
<p>Gigun manhånåo i manmatågu’, Ha tutuhun si
Jesus kumuentusi i linahyan tåotåo put si Juan: “Håfa en hanågui guatu gi
halum tånu’ para en li’i’?  Un råmas håyu
ni yineyengyung nu i manglu’?  Låo håfa
en hanågui para en li’i’?  Un tåotåo ni
minagågagu chininan finu?  I taotåo siha
ni taiguennåo magagun-ñiñiha mañåsaga gi palåsyun rai. Låo håfa en hanågui para
en li’i’, un prufeta?  Un prufeta
magåhit, låo mås ki ennåo!  Put esti na
tåotåo mina’ilek-ña i Iskretura:</p>
<p>Bai Hu
na’fofo’na ki Hagu i tentago’-hu</p>
<p>para u
pripåra kun tiempu i chalån-mu.</p>
<p>“Åmen, bai Hu asigura hamyu, takkilo’ña si Juan Bautista ki ni håyi
ni esta lumå’la’ guini gi tanu’. Låo atyu i mås takpapa’ mafañagu-ña gi Rainun
i langit takkilo’ña ki guiya.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> December 8, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu-3/<p>
        <p>FINE’NA
NA TINAITAI                                                                               Is
11. 1-10</p>
<p>Un
tinaitai ginin i Lepblun i Prufeta as Isaias</p>
<p>Atyu
na ha’åni u dokku’ un sinisu ginin i hali’ Jesse</p>
<p>ya ginin i hale’-ña un sinisu para u
famfloris.</p>
<p>I
espiritun i Saina para u såga giya Guiya:</p>
<p>i espiritun tinemtum yan
kinemprendi,</p>
<p>I
espiritun kunsehu yan minetgut,</p>
<p>i espiritun tiningu’ yan mina’åñåo
ni Saina,</p>
<p>ya i minagof-ña u gaigi gi mina’åñåo
i Saina.</p>
<p>Ti
ginin i lini’e’-ña na para u fanhusga</p>
<p>osino ti ginin i hiningok-ña na para
u fandisidi.</p>
<p>Inlugåt,
para u husga i pepbli kun hustisia,</p>
<p>yan para u disidi kun diretchu i
manna’masi’ gi tanu’.</p>
<p>Para
u sakudi i malamåña ni balas i pachot-ña</p>
<p>ya i hinagung i labios-ña para u
punu’ i manailayi.</p>
<p>I
hustisia para godden-ña gi sinturå-ña</p>
<p>ya i finiet-ña para sinturon-ña gi
atayo’-ña.</p>
<p>Pues
i lobu para kumbitin i kinilu,</p>
<p>yan i tigiri para u åssun påpa’ yan
i patgun kinilu;</p>
<p>Para
u siha lumiliku’ i tatnerun guaka yan i patgun lion,</p>
<p>ya i dikiki’ na påtgun para u dirihi
siha.</p>
<p>Para
u bisinu i guaka yan i osu,</p>
<p>ya i famagu’un-ñiha u fandañña’
yanggin mandiskånsa.</p>
<p>i lion para u boka sakåti taiguihi i
nubiyu.</p>
<p>I
neni para u hugåndu gi chenchun kulepbla,</p>
<p>ya i patgun para u po’lu i kannai-ña
gi halum i chenchun saligåo.</p>
<p>Para
u tåya’ nina’låmin pat minayamak gi todu i santus na sabanå-hu;</p>
<p>sa’ put i tanu’ ni para u mana’bula
nu i tiningu’ i Saina,</p>
<p>taiguihi i hanum ni ha tåtampi i
tasi.</p>
<p>Guennåo na ha’åni,</p>
<p>I
hali’ Jesse,</p>
<p>u la’chuk hulu’ kalang un siñåt para
todu i nasion siha.</p>
<p>Para
u ma’aligåo ni ti ManHudihos</p>
<p>sa’ i sagå-ña gloriosu.</p>
<p>I
finu’ i Saina.</p>
<p>INEPPIN I SÅTMU                                                               Ps
72, 1-2. 7-8. 12-13. 17</p>
<p>R.  (7)    U LÅ’LA’ I HUSTISIA GI TIEMPOÑ-ÑA,</p>
<p>YAN I
KABÅLIS NA PÅS PARA TODU I TIEMPU.</p>
<p>O
Yu’us, fa’nå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>Kosa ki
u gubetna i taotåo-mu kun hustisia,</p>
<p>yan i manmamadedesi ni manunas na disision,</p>
<p>INEPPI…..</p>
<p>U
måmta’ i rikesa gi tiempoñ-ña,</p>
<p>meggai na rikesa, asta ki ti u fanina i pilan.</p>
<p>U
fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Sa’
Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i
mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>U
matuna i na’åñ-ña todu i tiempu;</p>
<p>mientras gagaigi i atdåo u gagaigi i na’åñ-ña.</p>
<p>Giya
Guiya nai u fanmabendisi todu i taotåo i tanu’;</p>
<p>todu i nasion siha u mapruklåma i minagof-ña.</p>
<p>INEPPI…..</p>
<p>SIGUNDU
NA TINAITAI                                                                             Rom 15, 4-9</p>
<p>Un tinaitai ginin i Kattan San Pablo
para i taotåo Roma</p>
<p>Hafañe’lus:</p>
<p>Todu i manmatugi’ gi
iskritura manmatugi’ para u fa’nå’gui hit, kosa ki u ta fanmanangokku
ginin i pinasensia yan put i ha abibiba hit i
Iskritura. Ya puedi si Yu’us, ni ginin Guiguiya mågi i pinasensia yan
Guiya umabibiba hit, en faninayuda para u famparehu hinassun-miyu put i en
dalalalaki i ihemplun i Kristo Jesus, kosa ki todus hamyu ni mandadaña’ siña en tina gi un bos i Yi’os
yan Tatan i Saina-ta as Jesukristo.</p>
<p>Intonsis, fana’aksepta unu yan ottru, para i
glorian Yu’us, taimanu ha’ na esta maninaksepta hamyu ni Kristo. Hu sangångani
hamyu na i Kristo ha cho’gui setbisiu gi lina’lå’-ña put para u na’mali’i’ i ManHudihos
na fiet si Yu’us, para u kumpli i prumiså-ña para i mañainan-ñiha, yan para u
fansiña i MamPagånu lokkui’ u matuna si Yu’us put i mina’ase’-ña. Taimanu ha’
ilek-ña i iskritura,</p>
<p>“Intonsis
bai hu tuna Håo entri i MamPagånu ,</p>
<p>bai hu kånta tinina para Hågu.”</p>
<p>I
finu’ i Saina.</p>
<p>IBANGHELIU                                                                                               Mt
3, 1-12</p>
<p>ÅLELUIA  Lk 3, 4. 6</p>
<p>R.  Åleluia.   
PRIPÅRA I CHALAN I SAINA, NA’FANUNAS I</p>
<p>CHALÅN-ÑA
SIHA:</p>
<p>TODU I TAOTÅO U MALI’I’ I SATBASION
YU’US.       R.  Åleluia.</p>
<p>+ 
Un tinaitai ginin i såntu Ibangheliu sigun gi tinigi’ San Mateo</p>
<p>Anai måttu si Juan Bautista kumu sisetmun
gi disiettun Hudeha, taiguini sinangån-ña: “Fanmañotsut!  Esta hihihut i rainun Yu’us.”  Put Guiya na i prufeta as Isaias kumuentus ya
ilek-ña,</p>
<p>“Un
bos gi disiettu ume’essalåo:</p>
<p>Pripåra
i chalan i Saina,</p>
<p>na’fanunas
i chalån-ña siha.”</p>
<p>Minagågu si Juan ni chinina ni mafa’tinas ginin i pilun kameyu yan
sininturoron kueru.  Apatcha’ yan miet
halum tånu’ nana’-ña. Manmåttu guatu gi
as Juan tåotåo siha ginin Hirusalen, ginin todu i distritun Hudeha, yan ginin
todu i bånda ni manhihut gi Sadduk Hotdån.  Mantinakpåpangi siha gi Sadduk Hotdån mientras
makomfisatñañaihun i isao-ñiha.</p>
<p>Anai ha li’i’ si Juan na meggai
na MamFarisehu yan Sadducee manhåhanåo mo’na para u fanmatakpångi, ilek-ña nu
siha:  “Kalang hamyu inetnun
saligåo!  Håyi hamyu umabisa para en
suhåyi i kastigun Yu’us ni mamamaila’? 
Che’gui esti siha ya u annuk na magåhit na manmañotsut hamyu.  Ya cha’-miyu pepe’lu na yanggin en sangan na
Si Abrahan gaigi kumu tatan-måmi. Bai hu sangåni hamyu na siña si Yu’us
numa’dokku’ tinatti para si Abrahan ginin esti na åtchu’ siha.  Listu i gachai para u utut påpa’ i trongku gi
hali’.  Kada trongku ni ti manonokcha’ u
ma’utut ya u madåggåo guatu gi guafi.  Hånum
takpangengek-ku nu hamyu put i para en na’annuk na manmañotsut hamyu låo atyu i
para u fåttu dispues di guåhu mås minina’siña ki guahu.  Ni ti hu miresi para hu katgåyi Gui’ ni
sandaliås-ña.  Guiya para en fantinakpångi
ni Espiritu Såntu yan i guafi.  Ha
gogo’ti gi kannai-ña i ge’ha para ki siña u na’gåsgas i sagan manggugan, ya u
na’dañña’ i kine’ku’ trigu gi dipositu låo i lassas u masonggi gi taihinekkuk
na guåfi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN ADBIENTU</h1>
        <p><strong>Date:</strong> December 1, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-adbientu-3/<p>
        <p>FINE’NA NA TINAITAI                                                                                Is 2, 1-5</p>
<p>Un
tinaitai ginin i Lepblun i Prufeta as Isaias</p>
<p>I lini’i’ Isaias, lahin Amos, put iya
Huda yan Hirusalen.  Gi manmamamaila’
siha na ha’åni, i sabånan i gima’ iSainapara u ma’istapblesi kumu i mås takkilu’ na sabåna ya u mahåtsa para u
takkilo’ña ki i eksu’ siha. Todu i nasion siha para u fanmåttu guennao; meggai
na tåotåo para u fanmåttu ya u masångan: 
“Maila’ ya ta feddus i sabånan iSaina, guatu gi gima’ i Yi’us Jacob, kosaki siña ha fa’nå’gui hit
gi diriksion-ña, yan kosaki siña hit manmamokkat gi chinachalån-ña.”  Sa’ ginin Sion na para u huyung i duttrina,
yan i finu’ iSainaginin
Hirusalen.  Para u fanhusga entri i
nasion siha, yan para u sintensia i linahyan tåotåo. Para u fanma’atcha i
ispådan-ñiha para u fanmafa’alådu yan para u fanmafa’ramentan mambåtbas i
lansan-ñiha; tåya’ nasion para u håtsa i ispåda kontra i ottru, ya ti u
fanmafa’nå’gui para u gera ta’lu. 
Maila’, O Gima’ Jacob, nihi ya ta fanmamokkat gi ininan iSaina.</p>
<p>I finu’ i
Saina.</p>
<p>INEPPIN I SÅTMU                                                   Ps
122, 1-2. 3-4. 4-5. 6-7. 8-9</p>
<p>R.        MUMAGUF YU’ ANAI HU HUNGUK SIHA
MA’ÅLUK:</p>
<p>NIHI TA FANHÅNÅO PARA I GIMA’ I
SAINA</p>
<p>Maguf
yu’ anai ilik-ñiha nu guåhu,</p>
<p>“Nihi ta fanhånåo para i gima’ iSaina.”</p>
<p>Ya
på’gu esta manotohgi ham gi halum</p>
<p>i trangkan Hirusalen.</p>
<p>INEPPI…..</p>
<p>I
siudån Hirusalen, mahåtsa kumu siudå,</p>
<p>makollat uriyå-ña.</p>
<p>Manmåfattu
mågi guini i taotåo,</p>
<p>i taotåo iSaina,</p>
<p>INEPPI…..</p>
<p>Sigun
gi manmatågu’ i taotåo Israhet,</p>
<p>para u manå’i gråsia i na’an iSaina.</p>
<p>Guini
nai manlistu i ta’chung i hues,</p>
<p>i tronun i familian David.</p>
<p>INEPPI…..</p>
<p>Fanmanåyuyut
para pås giya Hirusalen;</p>
<p>“Todus atyu siha i gumuaiya Håo u
fanggefsaga!</p>
<p>U guaha
pås gi halum i kellat Hirusalen,</p>
<p>yan rikesa siha gi palåsyun-miyu.”</p>
<p>INEPPI….</p>
<p>Para i
familia yan i manatungu’ bai hu åluk,</p>
<p>“Pås giya hamyu.”</p>
<p>Para i
gima’ iSaina,
i Yi’os-ta, hu tåyuyut,</p>
<p>“Puedi i bendision u gaigi giya
hamyu.”</p>
<p>INEPPI…..</p>
<p>SIGUNDU NA TINAITAI                                                                Rom
13, 11-14</p>
<p>Un
tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Debidi en
che’gui esti sa’ en tingu’ ha’ na esta måttu i ora para en fanmakmåta ginin i
maigu’-miyu. I tiempu anai para ta fanmasåtba esta mås hihut ki anai på’gu ha’
manmanhonggi hit. Esta kana’ ha’ hohokkuk i puengi, ya esta para u manana ha’.
Maila’ ya båsta hit chumo’gui atyu i che’chu’ halum homhum, ya ta åtmas hit
para ta fanmumu gi manana. Maila’ ya ta kundukta måolik i lina’lå’-ta taiguihi
i taotåo siha ni manlåla’la’ gi mina’lak i ha’åni–mungnga butlachirihas,
mungnga imuralidåt pat kuchinåda, mungnga plaitu pat hinesguan. Låo chili’ i
atmas i Saina as Jesukristo. Båsta mana’satisfetchu i naturåt na lina’la’ yan
disehu siha.</p>
<p>I finu’ i Saina.</p>
<p>IBANGHELIU                                                                                               Mt
24, 37-44</p>
<p>ÅLELUIA       Ps
85, 8</p>
<p>R.
Åleluia.      ASAINA, FA’NU’I HAM NI
YINE’ASE’-MU,</p>
<p>YAN NÅ’I HAM NI SATBASION.             R.
Åleluia.</p>
<p>+ 
Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus
nu i mandisipulu-ña:</p>
<p>“I finattun i Lahin i Taotåo siempri Ha
ripiti håfa masusedi gi tiempun Noah. Atyu siha na ha’åni åntis di i dilubiu, i
taotåo siha mañochotchu yan manggígimin, maná’asagua yan mana’faná’asagua, asta
atyu mismu na ha’åni anai humålum si Noah gi åtka. Ti maninistotba astaki måttu
i dilubiu ya mandinistrosa siha. Taiguennåo ha’ lokkui’ siempri gi finattun i
Lahin i Taotåo.  Dos tåotåo u gaigi gi
gualu’; unu u makonni’ ya i ottru u mapo’lu ha’.  Dos na palåo’an u fanggugulik trigu; unu u
makonni’ yan i ottru u mapo’lu ha’. Pues na’fanlistu hamyu. Ti siña en tingu’
håfa na ha’åni para fattoñ-ña i Saina. 
Na’fansiguru hamyu ni esti: yanggin ha tungu’ i gai gima’ håfa na ora
nai para u fåttu i sakki siempri ha pulan ya ti u sedi na u mahåtmi i gimå’-ña.
Hamyu lokkui’ debidi en fampriparåo
parehu. I Lahin i Taotåo u fåttu gi ora anai ti en tingu’.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>XXXIV osino UTTIMU NA DAMENGGU GI SAKKAN KRISTO RAI</h1>
        <p><strong>Date:</strong> November 23, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiv-osino-uttimu-na-damenggu-gi-sakkan-kristo-rai/<p>
        <p>FINE’NA
NA TINAITAI                                                                               2
Sm 5, 1-3</p>
<p>Un tinaitai ginin i sigundu na
Lepblun Samuel</p>
<p>Todu i rasan Israhet manmåttu guatu as
David giya Hebron ya ilik-ñiha: 
“Estigui’ ham todu,</p>
<p>i
te’lång-mu yan i sinsen-mu.  Gi manmaloffan
siha na tiempu, anai iståba si Saul rai-måmi,</p>
<p>hågu
kumonni’ huyung yan kumonni’ tåtti i Israelitas siha. Ya ilek-ña iSainanu hågu, ‘Hågu para un pastot
para i taotåo-hu Israelitas, yan hågu para må’gas iya Israhet.’ ”  Anai manmåttu todu i manåmku’ giya Israhet
guatu gi as David giya Hebron, mama’tinas kuntråta i Rai as David yan i taotåo
siha guihi gi me’nan iSaina, ya
ma’olius gui’ para rai iya Israhet.</p>
<p>I
finu’ i Saina.</p>
<p>INEPPIN
I SÅTMU                                                               Ps
122, 1-2. 3-4. 4-5</p>
<p>R.  MUMAGUF YU’ ANAI HU HUNGUK SIHA MA’ÅLUK:</p>
<p>NIHI TA FANHÅNÅO PARA I GIMA’ I
SAINA</p>
<p>Maguf
yu’ anai ilik-ñiha nu guåhu,</p>
<p>“Nihi ta fanhånåo para i gima’ iSaina.”</p>
<p>Ya
på’gu esta manotohgi ham gi halum</p>
<p>i trångkan Hirusalen.</p>
<p>INEPPI…..</p>
<p>I
siudån Hirusalen, mahåtsa kumu siudå,</p>
<p>makollat uriyå-ña.</p>
<p>Manmåfattu
mågi guini i taotåo,</p>
<p>i taotåo iSaina.</p>
<p>INEPPI…..</p>
<p>Sigun
gi manmatågu’ i taotåo Israhet,</p>
<p>para u manå’i gråsia i na’an iSaina.</p>
<p>Guini
nai manlistu i ta’chung i hues,</p>
<p>i tronun i familian David.</p>
<p>INEPPI…..</p>
<p>SIGUNDU
NA TINAITAI                                                                 Col 1,
12-20</p>
<p>Un tinaitai ginin i Kattan San Pablo
para i taotåo ‘Colassae’</p>
<p>Hafañe’lus:</p>
<p>Gi minaguf nå’i gråsia i Tata, ni Ha
na’fandiknu hamyu para en fanmanå’i ni pattin-miyu ni atyu i Ha na’sahngi si
Yu’us para i taotåo-ña gi rainun i inina. Esta Ha riskåta
hit ginin i fuetsan i hinemhum ya Ha konni’ hit såfu guatu gi rainun i Ha
gofli’i’ na Lahi-ña, ni ginin Guiya na mana’fanlibri hit todu, kumeke’ilekña,
manma’asi’i hit ni isåo-ta siha.</p>
<p>I Kristo Guiya i a’annuk na imåhin i ti
a’annuk na Yu’us. Guiya i primirisa na Patgun Låhi, ni takkilo’ña ki todu i
manmafa’tinas siha. Ginin Guiya na si Yu’us Ha fa’tinas todu i kosas siha gi
langit yan gi tanu’, i mana’annuk yan i ti mana’annuk na kosas siha, kuntodu i
espirituhåt na fuetsa, i saina siha, i manmå’gas yan i åoturidåt siha. Ha
fa’tinas si Yu’us interu i tanu’ yan i langit ginin Guiya yan para Guiya. Mo’na
i Kristo gaigi ki todu i kosas siha, ya gi dinañña’ yan Guiya todu i kosas siha
guaha sagan-ñiha. Guiya i kabesan i tataotåo-ña, era i Gima’Yu’us; ya ginin
Guiguiya i lina’la’ i tataotåo. Guiya i primirisa na Patgun Låhi, ni
mana’lå’la’ ginin i finatai, kosaki Guiya ha’ na maisa u primeru gi todu i
nina’huyung siha. Ginin i disision Yu’us ha’ mismu na gaigi gi Lahi-ña i
kabålis na naturan Yu’us. Ennåo na si Yu’us Ha disidi para u na’ta’lu tåtti
giya Guiya interu i tanu’ yan i langit ginin i Lahi-ña. Ha na’fåttu si Yu’us i
pås ginin i sakrifision i finatai i Lahi-ña gi kilu’us, ya ginin esti na Ha
na’ta’lu tåtti giya Guiya interu i kosas siha, gi tanu’ yan kuntodu gi langit.</p>
<p>I
finu’ i Saina.</p>
<p>IBANGHELIU                                                                                   Lk
23, 35-43</p>
<p>ÅLELUIA     (Mk 11, 10)</p>
<p>R.  Åleluia. 
  UMATUNA GUI’ NI MAMAMAILA’ GI
NA’AN I SAINA.</p>
<p>UMATUNA GUI’ NI UMIRENSIA I RAINUN
DAVID I TATÅ-TA;</p>
<p>R. 
Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>I manmå’gas siha manotohgi guennåo mabutleleha
si Jesus ilik-ñiñiha, “Ha na’fanlibri i pumalu siha; sotta ya u na’librin
maisa Gui’ yanggin Guiya i Misihas ginin as Yu’us, i ma’atyik.”</p>
<p>I sindålu siha lokkui’ mafa’chalik Gui’, mangguaguaguatu giya Guiya para
u ma ufresi ni ma’aksum na binu ilik-ñiñiha, “Yanggin Hågu i Rai i ManHudihos,
na’librin maisa Håo.”</p>
<p>Iståba un tinigi’ gi hilu’ i ilu-ña, “Guiya esti i Rai i ManHudihos.”</p>
<p>Unu gi kriminåt ni uma’akalayi’ gi kilu’us
chinatfinu’i Gui’, “Na ada ti Hågu i Misihas? Pues na’libri Håo yan
hami.” Låo linalåtdi Gui’ nu i ottru, “Ada tai ma’a’ñåo håo as Yu’us,
na ada ti un lili’i’ na parehu na sintensia nai manggaigi hit? Hita, hunggan,
ta miresi. Hita ta apåpasi håfa bidå-ta, låo esti na tåotåo tåya’ båba
bidå-ña.” Dispues ilek-ña, “Jesus, hahassu yu’ yanggin måttu Håo gi
Rainom-mu.”</p>
<p>Manoppi si
Jesus, “Åmen, bai Hu asigura håo: på’gu na ha’åni u ta hita na dos giya Para’isu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIII DAMENGGU GI UTDINÅRIU NA TIEMPU</h1>
        <p><strong>Date:</strong> November 17, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiii-damenggu-gi-utdinariu-na-tiempu-2/<p>
        <p>FINE’NA NA TINAITAI 
                                                                             Mal
3, 19-20a</p>
<p>Un
tinaitai ginin i Lepblun i Prufeta as ‘Malachi’</p>
<p>Atan ha’,
sa’ mamamaila’ i ha’åni, ni mañiñila’ kalang hotnu, anai todu i mambanidosu yan
i manailayi u fanmama’tinanum ni esta munhåyan mako’ku’, ya u sinenggi ni esti
na ha’åni ni mamamaila’, ya tåya’ u sopbla ni håli’ pat råmas.  Låo para hamyu ni manma’å’ñåo ni na’ån-hu,
siempri kahulu’ i atdao i hustisia ni numana’homlu’ ininå-ña.</p>
<p>I
finu’ i Saina.</p>
<p>INEPPIN I SÅTMU                                                                           Ps
98, 5-6. 7-8. 9</p>
<p>R.  MÅTTU I
SAINA PARA U GUBETNA I TANU’ NI HUSTISIA.</p>
<p>Fangånta
tinina para iSainanu i håtpa,</p>
<p>nu i håtpa yan mambunitu na son.</p>
<p>I
trumpeta yan i sunidun i kilu’,</p>
<p>fanessalåo kun minaguf gi me’nan i Rai, iSaina.</p>
<p>INEPPI…..</p>
<p>Po’lu i
tasi yan i manggaigi guennåo ya u fanoppan,</p>
<p>i tanu’ yan todu i mañåsaga guennåo.</p>
<p>Po’lu i
sadduk siha ya u mana’påkpak i kannai-ñiha,</p>
<p>ya u fañiha yan i sabåna manessalåo minaguf.</p>
<p>INEPPI…..</p>
<p>Gi me’nan
iSainani måttu,</p>
<p>ni måttu para u gubetna i tanu’,</p>
<p>Para u
gubetna i tanu’ ni hustisia</p>
<p>ya u tråta i taotåo siha parehu.</p>
<p>INEPPI…..</p>
<p>SIGUNDU NA TINAITAI 
                                                               2
Thes 3, 7-12</p>
<p>Un
tinaitai ginin i sigundu na Kattan San Pablo para i taotåo ‘Thessalonica’</p>
<p>Hafañe’lus:</p>
<p>En
sen tungu’ na debidi en che’gui atyu i in cheche’gui. Tåya’ nai manmanrisibi
ham dibåtdi supottasion.  Inlugåt
manmacho’chu’ yan manmamaiche’chu’ ham; ha’åni yan puengi manmachocho’chu’ ham
putno in na’fanmapput ni håyi. Åhi’ ti in che’gui esti sa’ put i tåya’
diretchun-måmi para in dimånda supottasion-måmi; låo in che’gui esti para in
fa’nu’i hamyu un ihemplu para en dalalaki. Ginin in sangåni hamyu anai manhihita,
“Håyi ti malagu’ macho’chu’ ti debidi u mana’chotchu.”  In sasangan esti sa’ in hinguk na guaha giya
hamyu manggagu’ ya tåya’ bidan-ñiñiha fuera di u fanentalu’ gi ti entalu’-ñiha.
Gi na’an i Saina-ta as Jesukristo in e’etden esti siha na taotågui yan in
abibisa siha para u mana’fanunas lina’la’-ñiha ya u fanmacho’chu’ para
nengkannu’-ñiha.</p>
<p>I
finu’ i Saina.</p>
<p>IBANGHELIU                                                                                   Lk
21, 5-19</p>
<p>ÅLELUIA     (Lk
21, 28)</p>
<p>R.  Åleluia. 
NA’FANALAK HILU’ I ILUN-MIYU YA EN LI’I’;</p>
<p>ESTA HIHUT I MANA’FANLIBRIN-MIYU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Guaha mangumbetsasiosion put i
templu na ma’adotna ni mangguaguan siha na åtchu’ yan i inifresin i taotåo
siha.  Ilek-ña si Jesus, “Put esti
siha i en lili’i’–siempri u fåttu i ha’åni ya tåya’ ni un åtchu’ u mana’sopbla
gi hilu’ ottru åtchu’, låo todu u fanmayulang påpa’.”</p>
<p>Pues mafaisin Gui’, “Ma’estru, ngai’an
nai para u masusedi esti? Yan håfa na siñåt para u annuk na para u masusedi
esti?”  Manoppi si Jesus, “Gof
adahi hamyu ya cha’-miyu fanmafa’bababa. Meggai para u fanmåttu ma’u’usa i na’ån-hu
ilik-ñiñiha, ‘Guåhu ennåo ‘ yan ‘Måttu esta i ha’åni.’ Cha’-miyu dumalalaki
siha. Cha’-miyu lokkui’ nina’fanatburutåtåo yanggin en hinguk put gera pat
ribulasion. Esti siha debidi u fanmåsusedi fine’na, låo i uttimun i tanu’ ti
para u masusedi insigidas.” Ilek-ña nu siha ta’lu, “U fanmumu i
nasion kontra ottru nasion yan i rainu kontra ottru rainu. Siempri guaha
mandångkulu na linao, pesti yan ha’ilas gi todu i lugåt ya u fanannuk gi langit
manna’ma’ñåo yan mandångkulu na siñåt siha.</p>
<p>“Låo åntis di u masusedi esti, siempri
manma’añña yan manmapetsigi hamyu, manmasita hamyu gi sinagoga yan gi kalabosu,
siempri manmakonni’ hamyu guatu gi kotti gi me’nan manrai yan maga’låhi siha
put i na’ån-hu. Siempri manmakonni’ hamyu para en fantistigu put i na’ån-hu.
Låo gof kumprendi esti ya cha’-miyu fanchachathinassu kåo håfa para en sangan,
sa’ Guåhu bai Hu nå’i hamyu ni palåbra siha yan minalåti’ ni tåya’ gi
akontran-miyu siha u ginanna pat u kinentra. Siempri mantrinaiduti hamyu ni
mañainan-miyu, mañe’lun-miyu, parentis-miyu yan amigun-miyu, ya guaha giya
hamyu siempri u fanmapunu’. Todu siempri chumatli’i’ hamyu put Guåhu, låo ti u
mana’låmin ni un gaputulu gi ilun-miyu. Ginin i minesngun yan pinasensia nai u
masåtba i lina’la’-miyu.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>XXXII DAMENGGU GI UTDINÅRIU NA TIEMPU</h1>
        <p><strong>Date:</strong> November 10, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxii-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                   2
Mc 7, 1-2. 9-14</p>
<p>Un
tinaitai ginin i sigundu na Lepblun Maccabees</p>
<p>Masusedi na manma’aresta sietti na mañe’lu
yan si nanan-ñiha ya mansinaolak siha ni rai ni kuåtta, para u faninafuetsa
mañotchu kåtnin babui put i para u mayulang i lai Yu’us.  Unu gi mañe’lu kumuentus para i pumalu siha,
ya ilek-ña:  “Håfa para un gånna
ginin esti siha na kuestion?  Manlistu
ham manmåtai ki para in yilang i tinagu’ i mañainan-måmi.”</p>
<p>Anai esta para u måtai i mina’dos na
che’lu ilek-ña:  “Matdisidu håo na
manganiti, ti para un na’gosa ham ni lina’la’ esti na tånu’, låo i Rai todu i
tanu’ Guiya para u kåhat ham hulu’ ya para in fanlå’la’ ta’lu para todu i
tiempu.  Put in kikimpli i tinagu’ Yu’us
na para in fanmåtai.”</p>
<p>Dispues di guiya, i mina’tres na che’lu
mana’famadesi gui’ ginin i huegun-ñiha. Humula’ huyung insigidas anai matågu’
na u hula’, ya ti ma’å’ñao ha istira huyung i kannai-ña, mientras ha såsangan
esti siha na mambunitun palåbras: 
“Ginin i langit nai hu risibi esti i hila’-hu yan i kannai-hu ya
put i lai Yu’us bai hu po’lu na ti hu nisisita esti siha; sa’ hu angokku na si
Yu’us u nå’i yu’ ta’lu ni esti siha.” 
Kuntodu i rai yan i umasisisti gui’ nina’fanmanman ni ti kinibåtdin esti
na hobin tåotåo, sa’ ti ha po’lu put atdit i pinadesi-ña siha.</p>
<p>Dispues di måtai gui’, makastiga yan
mamattråta i mina’kuåttru na che’lu parehu yan i pumalu.  Anai kumekematai, ilek-ña, “Put
minalago’-hu ha’ na para bai måtai gi kannai tåotåo låo gaigi gi as Yu’us i
inangukkok-ku na para u na’lå’la’ yu’ ta’lu; låo tåya’ resureksion para
hamyu.”</p>
<p>I finu’ i Saina.</p>
<p>INEPPIN
I SÅTMU                                                               Ps
17, 1. 5-6. 8. 15</p>
<p>R.   YANGGIN
UMANNUK I GLORIÅ-MU, ASAINA,</p>
<p>SIEMPRI KABÅLIS I MINAGOF-FU.</p>
<p>Ékkunguk,Asaina, i
tinayuyot-tu para u guaha hustisia;</p>
<p>atendi i inagång-hu;</p>
<p>Ékkunguk
i tinayuyot-tu</p>
<p>ginin i labios-su ni ti dåkun.</p>
<p>INEPPI…..</p>
<p>Fitmi i
pinikkåt-tu gi chalån-mu;</p>
<p>ti manlålaolåo i addeng-hu.</p>
<p>Hu
ågang Håo;</p>
<p>ékkunguk yu’ O Yu’us.</p>
<p>Na’talakmagi
i talanga-mu;</p>
<p>ékkunguk i tinayuyot-tu.</p>
<p>INEPPI…..</p>
<p>Prutehi
yu’ taiguihi yanggin Un prutehi i matå-mu;</p>
<p>na’attuk yu’ gi ánining i pappam-mu.</p>
<p>Låo bai
hu li’i’ Håo, sa’ tåya’ tailayi bidå-hu;</p>
<p>ya yanggin makmåmata yu’ bai hu kuntentu sumåga gi me’nå-mu.</p>
<p>INEPPI…..</p>
<p>SIGUNDU
NA TINAITAI                                                                 2 Thes
2, 16 – 3, 5</p>
<p>Un tinaitai ginin i sigundu na Kattan San Pablo
para i taotåo Thessalonica</p>
<p>Hafañe’lus:</p>
<p>Puedi i
Saina-ta as Jesukristo mismu yan si Yu’us Tatå-ta, ni Ha guaiya hit yan gi
mina’ase’-ña Ha nå’i hit ni ti mamaktus na minatatnga yan fitmi na inangokku,
Guiya en fannina’i ånimu yan minetgut para en che’gui yan en sangan todu i
tiempu i manmåolik.</p>
<p>Put lusuttimu,
mañe’lu-hu, fanmanåyuyut para hami kosaki u sigi ha’ måmta’ chaddik i minsåhin
i Saina, ya u marisibi gi onru, taiguihi iya hamyu. Fanmanåyuyut lokkui’ ya u
riskåta ham si Yu’us ginin i manailayi yan mambåba na tåotåo; sa’ ti todu
humonggi i minsåhi.</p>
<p>Låo i Saina fiet Gui’, ya Guiya u na’fanmetgut hamyu yan u na’fansåfu hamyu
ginin Atyu i Tailayi.  Ya i Saina u nå’i
ham kumfiånsa giya hamyu, ya mansiguru ham na en cheche’gui yan para en
kutinuha chumo’gui håfa hu sangåni hamyu. 
Puedi i Saina u dikta hamyu guatu gi mås tåddung na kinimprendi put i
ginefli’i’ Yu’us yan i minesngun ni måfattu ginin i Kristo.</p>
<p>I finu’
i Saina.</p>
<p>IBANGHELIU                                                                                   Lk
20, 27-38</p>
<p>ÅLELUIA     (Rv l, 5a, 6b)</p>
<p>R.  Åleluia. 
SI JESUKRISTO, I MAFAÑÅGU FINE’NA GININ I FINATAI;</p>
<p>PARA GUIYA GLORIA YAN MINETGUT PARA
TODU I TIEMPU.</p>
<p>R.  Åleluia.</p>
<p>+  Un
tinaitai ginin i såntu Ibangheliu sigun i tinigi’ San Lucas</p>
<p>Unus
kuåntu Sadducees atyu i umå’aluk na tåya’ resureksion, manmalak mo’na para u ma
faisin si Jesus ni esti na kuestion: “Ma’estru, manågu’ si Moises na
debidi u ássagua i taotåo yan i asaguan i
che’lu-ña yanggin måtai i che’lu-ña ya tåya patgun-ñiha ya u famoksai tinatti
para i che’lu-ña.  Intonsis guaha sietti
na mañe’lu. I fine’na umássagua ya måtai sin påtgun. Dispues i sigundu na
che’lu umássagua yan i bi’uda, dispues i mina’tres, yan taiguennåo påpa’. Todu
i sietti manmåtai sin u fanggái famagu’un. Put lusuttimu måtai i bi’uda mismu.
Yanggin manlå’la’ ta’lu i manmåtai håyi gái asagua gui’. Hahassu na todu i
sietti umasagua gui’.” Mansinangåni siha as Jesus, “I famagu’un på’gu
na tiempu mana’ássagua ya mana’fana’gun ássagua, låo åhi’ ti atyu siha i
manmakunsidera na mamiresi manmanå’i sagan-ñiha gi mamamaila’ na tiempu yan i
resureksion ginin i manmåtai. Siempri manmama’ånghit siha ya ti u fanmåtai.
Siha i famagu’un Yu’us sa’ manlå’la’ ginin i finatai. Ha na’annuk si Moises na
mana’fanlåla’la’ ta’lu i manmåtai gi tinigi’ put i trongkun dikiki’ anai ha
ågang i Saina i Yi’us Abrahan, yan i Yi’us Isaac, yan i Yi’us Jacob.  Ti Yi’us i manmåtai si Yu’us, låo Yu’us i
manlåla’la’. Todu manlåla’la’ para Guiya.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>XXXI DAMENGGU GI UTDINÅRIU NA TIEMPU</h1>
        <p><strong>Date:</strong> November 3, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxi-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                   Wis
11, 22-12, 2</p>
<p>Un tinaitai
ginin i Lepblun Tinemtum</p>
<p>Gi me’nan iSaina,
kalang un pongpung potbus interu i tanu’ ni muna’å’atlibis i pesadot patsino kalang
i chi’up i chatangmak ni tumutunuk gi tanu’. 
Låo Hågu gai ma’asi’ nu hami, sa’ todu Un na’siña; ya Un bibira i
matå-mu ginin i isao tåotåo kosaki siña manmañotsut.  Sa’ Un guaiya todu siha i nina’huyung ya
tåya’ Un chatli’i’ gi fina’tinås-mu; sa’ ti Un fa’tinas atyu siha i ti
ya-mu.  Ya håfa taimanu para u gagaigi
ha’ una kosa, solu malagu’ Håo; patsino u mama’uk ha’ solu Hågu
dumititmina?  Låo Un na’fanlilibri todu i
kosas siha sa’ iyom-mu, OAsaina,
Hågu ni mangguaiya ånti, sa’ gagaigi i ti lalamas na espiritu-mu gi todu i
kosas siha!  Put ennao na adumididi’ Un
lalåtdi i manlalachi, Un aminåsa siha, ya Un na’fanmanhassu siha ni isao ni
machocho’gui, kosaki u ma’abandona i linachin-ñiha ya u fanmanhonggi giya Hågu,
OAsaina!</p>
<p>I finu’ i Saina.</p>
<p>INEPPIN I SÅTMU                  
                                Ps
l45, l-2. 8-9. l0-11. l3-l4</p>
<p>R.(l)  BAI HU TUNA I NA’ÅN-MU
TODU I TIEMPU, RAI-HU YAN YU’OS-SU.</p>
<p>Bai hu
na’takkilu’ Håo, Yu’os-su yan rai-hu,</p>
<p>bai hu
tuna i na’ån-mu todu i tiempu.</p>
<p>Bai hu
bendisi Håo kada diha,</p>
<p>bai hu tuna i na’ån-mu todu i tiempu.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Todu i
fina’tinås-mu Un manå’i gråsia, OAsaina</p>
<p>ya Un ma
bendisi ni mamfiet nu Hågu.</p>
<p>Sedi siha ya u masånganñaihun i glorian i
rainom-mu</p>
<p>ya u
masångan i minetgot-mu.</p>
<p>INEPPI…..</p>
<p>Fiet iSainagi todu siha i fino’-ña</p>
<p>yan fiet gi todu siha i che’cho’-ña.</p>
<p>ISainaHa supopotta todu atyu siha i mamopoddung</p>
<p>yan Ha na’fanatatchu todu atyu siha i
manetekkun.</p>
<p>INEPPI…..</p>
<p>SIGUNDU NA TINAITAI                                                                 2
Thes 1, 11-2, 2</p>
<p>Un
tinaitai ginin i sigundu na Kattan San Pablo para i taotåo Thessalonica</p>
<p>Hafañe’lus:</p>
<p>Put ennåo na todu i tiempu in
tayuyuyuti hamyu.  In gagagåo i Yi’os-ta
para u na’fandiknu hamyu ni lina’la’ ni maninagang guatu. Puedi u kumpli ginin
i fuetsån-ña todu atyu siha i disehun-miyu para minaolik yan u na’funhåyan i
che’chu’-miyu gi hinenggi. Gi taiguini na i na’an i Saina-ta as Jesus siempri
Ha risibi i tinina ginin hamyu, yan hamyu ginin Guiya, ginin i gråsian i
Yi’os-ta yan i Saina as Jesukristo.</p>
<p>Put i finattun i Saina-ta as
Jesukristo yan i mana’fandaña’-ta para ta fanhita yan Guiya: Hu gågagåo hamyu,
hafañe’lus, para cha’-miyu nina’faningkibukåkåo hinassun-miyu osino para u
nina’fambåba sinientin-miyu put atyu i masåsangan na esta måttu i Saina. Buenti
hinassun-ñiha na hami sumångan esti anai manmama’tinas ham prufesiha pat anai
mañetmun ham, osino hami tumugi’ gi kåtta.</p>
<p>I finu’ i Saina.</p>
<p>IBANGHELIU                                                                                   Lk
19, 1-10</p>
<p>ÅLELUIA     (Jn 3, 16)</p>
<p>R.  Åleluia. 
HA SEN GUAIYA SI YU’US I TANU’,</p>
<p>ENNAO MINA’ HA NÅ’I HIT
NU I UNIKU NA LAHI-ÑA,</p>
<p>KOSAKI TODU ATYU SIHA I MANMANHONGGI NU</p>
<p>GUIYA U
FANGGAILINA’LA’ PARA TODU I TIEMPU.</p>
<p>R. 
Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Humålum si Jesus giya Jericho sa’
para u isgin ennao na lugåt. Iståba guennåo i ma’gas i taotåo kuntribusion, ni
na’ån-ña si Zacchaeus, ya riku gui’ na tåotåo. Ha kekeli’i’ håyi si Jesus, låo
dikiki’ gui’ na tåotåo ya ti siña ha li’i’ sa’ i tropan tåotåo. Pues malågu
mo’na gi me’nan i linahyan tåotåo ya kumahulu’ gi trongkun figus para u li’i’
si Jesus, ni para u faloffan guennåo. Anai måttu si Jesus guennåo na lugåt
tumalakhilu’ ya ilek-ña as Zacchaeus, “Chaddik påpa’, Zacchaeus, sa’
debidi bai Hu såga gi gimå’-mu på’gu.” 
Tumunuk insigidas si Zacchaeus ya maguguf ha konni’ si Jesus hålum gi
gimå’-ña. Todu i taotåo siha ni lumi’i’ esti ma tutuhun manggonggung,
“Esti na tåotåo humålum mambisita gi gima’ un i’isao!” Tumohgi hulu’
si Zacchaeus ya ilek-ña ni Saina, “Siñot, ékkunguk yu’!  Bai hu nå’i lamitå gi guinaha-hu para i
mamopbli; ya yanggin guaha hu digiruyi bai hu apåsi gui’ tåtti kuåttru
buettas.”  Ilek-ña si Jesus nu
guiya, “På’gu na ha’åni måttu i satbasion guini na guma’; guiya esti na
tåotåo lokkui’ disindensian Abrahan.  I
Lahin i Taotåo måttu para u ispiha yan para u såtba i manmalingu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>HA’ÅNIN MANMÅTAI</h1>
        <p><strong>Date:</strong> October 31, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/haanin-manmatai/<p>
        <p>FINE’NA
NA TINAITAI                                                                            Wis
3, 1-9</p>
<p>Un tinaitai
ginin i Lepblun Tinemtum</p>
<p>I antin
i manunas manggaigi gi kannai Yu’us,</p>
<p>ya
tåya’ pinadesi siña pumatcha siha.</p>
<p>Gi
matan i maniknurånti, kalang manmåtai siha;</p>
<p>ya
ilik-ñiha na put minalångu i finatai-ñiha</p>
<p>yan
i manadispattåt-ta para todu i taihinekkuk na tiempu.</p>
<p>Låo
manggaigi siha på’gu gi pås.</p>
<p>Sa’
yanggin manmakastiga siha gi me’nan tåotåo,</p>
<p>put
ennao na i inangokkun-ñiha u bula ni ti manmamatai;</p>
<p>Dångkulu
bendision-ñiha sa’ manmakastiga siha dididi’,</p>
<p>sa’ manchinagi siha as Yu’us</p>
<p>ya manmasodda’ na mandiknu siha yan Yu’us.</p>
<p>Manmachagi
siha kalang i oru gi halum guåfi,</p>
<p>ya mankinenni’ siha as Yu’us kalang
sakrifisiu na inifresi.</p>
<p>Gi ha’ånin
i manmabisitan-ñiha siempri u fanma’lak,</p>
<p>ya u fampetsan huyung kalang chispas gi
entalu’ i tessun;</p>
<p>Siha u
mahusga i nasion siha yan u fanmanggubetna tåotåo siha,</p>
<p>ya i Saina Guiya para Rai-ñiha para todu i
tiempu.</p>
<p>Todu i
manmanangokku nu Guiya u makumprendi i minagåhit,</p>
<p>ya i manmanhonggi u fañåga yan Guiya gi
ginefli’i’:</p>
<p>Sa’ i
gråsia yan i mina’åsi’ gagaigi gi mañantos-ña,</p>
<p>ya gaigi i inadahi-ña gi inayek-ña.</p>
<p>I finu’ i Saina.</p>
<p>INEPPIN
I SÅTMU                                                                        Ps
23, 1-3.3-4.5-6</p>
<p>INEPPI:  I SAINA I PASTOT-TU, TÅYA’ U FÅTTA GIYA GUÅHU.</p>
<p>ISainai pastot-tu; tåya’ u fåtta giya
guåhu.</p>
<p>Ha na’diskåkansa yu’ gi betdi na paståhi;</p>
<p>Ha
kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha
gigiha yu’ gi dinanchi na chålan</p>
<p>put i na’ån-ña.</p>
<p>Achukka’
mamomokkat yu’ gi hemhum na kañåda</p>
<p>tåya’ tailayi ma’añåo-hu sa’ gaigi Håo gi
fi’on-hu;</p>
<p>Un
gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un
plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius
låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I
minaolik ha’ yan i mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai
hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU
NA TINAITAI                                                                      Rom
5, 5-11</p>
<p>Un tinaitai ginin i Kattan San Pablo para i
taotåo Roma</p>
<p>Hafañe’lus:</p>
<p>Esti na ninangga ti u na’fandisganåo hit,
sa’ esta ha chuda’ huyung si Yu’us i ginifli’e’-ña para hålum gi kurason-ta
ginin i Espiritu Såntu, ni manmanå’i hit kumu rigålun Yu’us para hita. Gi
ma’apunta na tiempu, anai maniståtaba ha’ hit manai nina’siña, måtai i Kristo
put hita ni manai yi’us na tåotåo. 
Håssan na guaha tåotåo ha nå’inñaihun
i ha’ani-ña put un tunas na tåotåo, låo put un tunas na tåotåo guaha ha’ siña
umatotga måtai.  Ginin esti na asunto na
Ha prueba i ginefli’e’-ña si Yu’us nu hita–sa’ mientras maniståtaba ha’ hit gi
isao måtai i Kristo put hita!  Ginin i
finatai-ña na mana’fanunas hit gi me’nan Yu’us; 
intonsis, mås mansiguru hit på’gu na para u ta fanmasåtba put i Kristo
ginin i linalålu’ Yu’us.  Maniståba maninimigun
Yu’us hit, låo Ha na’fanaffá’måolik hit yan Guiya ginin i finatai i
Lahi-ña. Ya på’gu sa’ put i manamigun Yu’us hit siguru na u ta fanmasåtba ginin
i lina’lå’-ña.  Ya ti ennao ha’; sinoki
manmammaguf hit put i bidå-ña si Yu’us ginin i Saina-ta as Jesukristo, ni Guiya
numa’fanamigun Yu’us hit.</p>
<p>I finu’ i Saina.</p>
<p>IBANGHELIU                                                                                   Jn
6, 37-40</p>
<p>ÅLELUIA    Jn 6, 40</p>
<p>Åleluia:   
ILEK-ÑA I SAINA, ESTIGUI’ I MINALAGU’ TATÅ-HU,</p>
<p>NA
TODU ATYU SIHA I UMATAN I LAHI-ÑA YA MANHONGGI</p>
<p>GIYA
GUIYA U LÅ’LA’ TAIHINEKKUK.</p>
<p>+ Un tinaitai ginin i såntu Ibangheliu sigun i
tinigi’ San Juan</p>
<p>Ilek-ña
si Jesus nu i linahyan:</p>
<p>“Todu
i Ha nå’i Yu’ si Tåta u fanmåttu giya Guåhu;</p>
<p>ya
tåya’ ni unu ni måttu giya Guåhu bai Hu richåsa,</p>
<p>sa’
ti para i malago’-hu para bai Hu cho’gui</p>
<p>na
måttu Yu’ påpa’ ginin i langit,</p>
<p>låo
para bai Hu cho’gui i minalagu’ i muna’hånåo Yu’.</p>
<p>Estigui’
i minalagu’ i muna’hånåo Yu’</p>
<p>na ni unu ni Ha nå’i Yu’ bai Hu
na’falingu;</p>
<p>inlugåt, para bai Hu kåhat gui’ hulu’ gi
uttimu na ha’åni.</p>
<p>Sen magahit na estigui’ i minalagu’
Tatå-hu,</p>
<p>na
todu atyu siha i umatan i Lahi-ña</p>
<p>ya manhonggi giya Guiya u lå’la’
taihinekkuk.</p>
<p>Guiya bai Hu kåhat hulu’ gi uttimu na
ha’åni.”</p>
<p>I Ibangheliun i Saina.</p>

        </section>
        <hr>
        
        <section>
        <h1>TULOS SÅNTUS</h1>
        <p><strong>Date:</strong> October 31, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/tulos-santus/<p>
        <p>FINE’NA
NA TINAITAI                                                                Rv
7, 2-4. 9-14</p>
<p>Un
tinaitai ginin i Lepblun Rebelasion</p>
<p>Guåhu, si Juan, hu li’i’ kokokolu’ ottru
ånghit ginin hahaya ha chuchuli’ i seyun i lala’la’</p>
<p>na Yu’us.  Ha essalågui a’gang i kuåttru na manånghit ni
mannina’i as Yu’us fuetsa para u mana’dåñu i tanu’ yan i tasi.  Ilek-ña i anghit, “Cha’-mu na’dådåñu i
tanu’, i tasi, osino i trongku siha, asta ki ta måtka ni seyu i ha’in i
sitbentin Yu’us siha.”  Ya masangåni
yu’ na sientu kuarentaikuåttru mit numirun-ñiha atyu i manmamåtka ha’in-ñiha ni
seyun Yu’us.</p>
<p>Esti siha mangginin i dossi
na rasan Israhet.</p>
<p>Dispues di esti manatan yu’,
ya iståba guennåo un dångkulu na linahyan–tåya’ siña tumufung todu i taotåo siha! Mangginin todu i familia, råsa, nasion, yan
lingguåhi ya manotohgi gi sanme’nan i tronu yan i Kinilu, manminagågagu magågun å’paka’ manmanggogo’ti råmus gi kannai-ñiha. 
Manessalåo a’gang, “Måttu i satbasion ginin i</p>
<p>Yi’os-ta, ni matåta’chung gi tronu, yan ginin i Kinilu!” Todu i
manånghit manohgi gi uriyan i tronu, i manåmku’, yan i kuåttru ni manlåla’la’
na nina’huyung.  Dispues manoppup påpa’
gi me’nan i tronu ya ma’adora i Yi’us, ilik-ñiñiha, “Åmen! Tinina, gloria,
tinemtum, agradesimentu, onru, pudet, yan minetgut iyun i Yi’os-ta para todu i
tiempu! Åmen!”  Unu gi manåmku’
mamaisin, “Håyi esti siha na tåotåo i manminagågagu å’paka’, ya manggininmanu
siha?”  Manoppi yu’, “Ti hu
tungu’, siñot. Hågu tumungu’.” Ilek-ña nu guåhu, “Esti siha na tåotåo
atyu i manhuyung såfu ginin i makkat na pinitsigi.  Esta mafa’gåsi i magagun-ñiha ya mana’å’paka’
ni haga’ i Kinilu.”</p>
<p>I finu’ i Saina.</p>
<p>INEPPIN I SÅTMU                                                                 Ps 24, 1-2, 3-4, 5-6</p>
<p>R.    ASAINA, SIHA ESTI NA TÅOTÅO I
TUMÅTANGA PARA U MALI’I’</p>
<p>I MATÅ-MU.</p>
<p>Iyun iSainai tanu’ yan i
guinaha-ña,</p>
<p>i tanu’ yan todu i mañåsaga guennåo.</p>
<p>Sa’ Ha
kåhat hulu’ gi halum tåsi,</p>
<p>yan Ha istapblesi gi halum sadduk.</p>
<p>INEPPI…..</p>
<p>Håyi
siña kahulu’ gi sabånan iSaina?</p>
<p>Osino håyi siña tumohgi gi santus na lugåt-ña?</p>
<p>“Atyu
i manai isao kannai-ñiha yan manggåsgas kurason-ñiha,</p>
<p>ni ti manmama’titinas mamfåtsu na prumesa.</p>
<p>INEPPI…..</p>
<p>Siempri
marisibi bendision ginin iSaina,</p>
<p>un premiu ginin as Yu’us i nana’librin-ñiha.</p>
<p>Ennagui’
na rasan tåotåo ni gumofli’i’ i Saina,</p>
<p>ni umispipiha i matan i Yi’us Jacob.”</p>
<p>INEPPI…..</p>
<p>SIGUNDU NA TINAITAI                                                                      1
Jn 3, 1-3</p>
<p>Un tinaitai ginin i fine’na na Kattan San Juan</p>
<p>Hafañe’lus:</p>
<p>Atan ha’ kuåntu chiña guinaiyañ-ña si Yu’us nu
hita!  Tatfoi i guinaiyañ-ña nu hita asta
manma’å’agang hit famagu’on-ña–put ennåo na hunggan magåhit, famagu’oñ-ña
hit.  Esti i rason na i tanu’ ti ha
tungu’ håyi hit: sa’ ti ha tungu’ håyi si Yu’us.  Hafañe’lus, mamfamagu’un Yu’us hit på’gu, låo
trabiha ti klålaru håfa para ta fanhuyung. 
Låo ta tungu’ na yanggin umannuk i Kristo, siempri mamparehu hit yan
Guiya, sa’ siempri ta li’i’ Gui’ kumu Guiya mismu. Kada tåotåo ni gaigi esti na
disehu gi Kristo ha na’gågasgas gui’, taimanu ha’ na gåsgas i Kristo.</p>
<p>I
finu’ i Saina.</p>
<p>IBANGHELIU                                                                                      Mt 5, 1-12a</p>
<p>ÅLELUIA       Mt 11, 28</p>
<p>R.
Åleluia.       ILEK-ÑA I SAINA,
FANMAMAILA’ GIYA GUÅHU, TODU HAMYU NI   MANMACHO’CHU’
YAN MANGKATGÅDU, YA GUÅHU BAI HU NA’FANDISKÅNSA
HAMYU.</p>
<p>R. Åleluia.</p>
<p>+ Un tinaitai ginin i såntu Ibangheliu sigun i tinigi’ San Mateo</p>
<p>Anai Ha li’i’ si Jesus i linahyan tåotåo, humånåo hulu’ gi eksu’ ya
matå’chung påpa’.  Pues i mandisipulu
lokkui’ manetnun gi uriyå-ña, ya Ha tutuhun fuma’nå’gui siha:</p>
<p>“Manmaguf atyu siha i mamopbli hinalum-ñiha:  u iyun-ñiha i Rainun i langit!</p>
<p>Manmaguf atyu siha i mampininiti:  si Yu’us u fangkininsuela!</p>
<p>Manmaguf atyu siha i manhumitdi:  siha u rinisibi i prinimetin Yu’us!</p>
<p>Manmaguf atyu siha i tumåtanga para u macho’gui mås takkilu’
i minalagu’ Yu’us:  siempri nina’fanggef
satisfetchu as Yu’us!</p>
<p>Manmaguf atyu siha i manyo’asi’ ni ottru tåotåo:  si Yu’us u yo’asi’ nu siha!</p>
<p>Manmaguf atyu siha i manggåsgas kurason-ñiha:  siha u mali’i’ si Yu’us!</p>
<p>Manmaguf atyu siha i muna’kekeguaha pås gi taotåo siha:</p>
<p>u faninagang as Yu’us famagu’on-ña!</p>
<p>Manmaguf atyu siha i manmamadedesi put i machocho’gui i
minalagu’ Yu’us: u iyun-ñiha i Rainun i langit!</p>
<p>Manmaguf hamyu yanggin manma’insutta pat manmapitsigi, pat
manmasångan todu klåsin dinagi kontra hamyu sa’ put i mandisipulu-hu
hamyu.</p>
<p>Fanmaguf sa’ un dångkulun premiu numanangga hamyu gi
langit.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXX DAMENGGU GI UTDINÅRIU NA TIEMPU</h1>
        <p><strong>Date:</strong> October 27, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxx-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                   Sir 35, 12-14. 16-18</p>
<p>Un
tinaitai ginin i Lepblun Sirach</p>
<p>ISainaGuiya i Yi’us hustisia,</p>
<p>tåya’ håyi kiridu-ña.</p>
<p>Maseha
ti mampus Ha fabobot i manainina’siña,</p>
<p>låo Ha e’ekkunguk
i inagang i manmamadedesi.</p>
<p>Ti tangnga
Gui’ para i katin i manaisaina,</p>
<p>pat para i bi’uda yanggin ha sångan
huyung i piniti-ña.</p>
<p>Atyu i
sumesetbi si Yu’us ginin i minalago’-ña ha’ u ma’ekkunguk;</p>
<p>i ginagåo-ña måfattu gi langit.</p>
<p>I
tinayuyut i manakpápa’ ha duduluk i mapagåhis;</p>
<p>ti dumiskåkansa asta ki måttu gi
chiña,</p>
<p>Ti u
bira gui’ asta ki manoppi i Mås Takkilu’,</p>
<p>tunas yanggin manhusga yan Ha
apruerueba i dinanchi.</p>
<p>I finu’
i Saina.</p>
<p>INEPPIN I SÅTMU                                                               Ps
34, 2-3. 17-18. 19. 23</p>
<p>R.  I SAINA HA HUHUNGUK I
KATIN I MAMOPBLI.</p>
<p>Bai hu
tuna iSainatodu i tiempu;</p>
<p>i matunå-ña u gagaigi todu i tiempu
gi pachot-tu.</p>
<p>Sotta ya
u maguf i anti-hu giSaina;</p>
<p>bai hu mahunguk ni manakpapa’ na
tåotåo siha ya u fanmaguf.</p>
<p>INEPPI…..</p>
<p>ISainaHa chata’atan i manailayi,</p>
<p>ya ti Ha na’fanmahahassu siha guini
gi tanu’.</p>
<p>ISainaHa e’ekkunguk i inagang i manunas
na tåotåo,</p>
<p>ya Ha akukudi siha ginin todu i
achåkin-ñiha.</p>
<p>INEPPI…..</p>
<p>Hihut iSainapara atyu siha i mampininiti
kurason-ñiha;</p>
<p>Ha såsatba atyu siha i manmafigis
espiritun-ñiha.</p>
<p>ISainaHa na’fanlilibri i lina’la’ i
tentago’-ña;</p>
<p>tåya’ siña umisao yanggin lumilihing
gi as Yu’us.</p>
<p>INEPPI…..</p>
<p>SIGUNDU NA TINAITAI                                                     2
Tm 4, 6-8. 16-18</p>
<p>Un
tinaitai ginin i sigundu na Kattan San Pablo para si Timoteo</p>
<p>Ginefli’e’-hu:</p>
<p>På’gu put guåhu, måttu esta i ora para bai hu masakrifika; måttu esta i
ora anai para bai hu dingu esti na tånu’. Hu cho’gui kuåntu i nina’siñå-hu gi
atchikak, esta hu falaguyi kabålis i distånsia, ya hu gogo’ti ha’ i hinenggi.
Ya på’gu ha nanangga yu’ i premiu-hu ni manå’i yu’ put i tinas na lina’la’,
atyu na premiu ni i Saina, Guiya ni tunas na Hues, para u nå’i yu’ guihi na
Ha’åni–ya ti para guåhu ha’, låo kuntodu atyu siha i manmannanangga kun
guinaiya ni umanok-ña.</p>
<p>Tåya’ iståba gi fi’on-hu anai hu difendi yu’ gi fine’na na biåhi; todu
umabandona yu’. Puedi ti u faninachåka siha as Yu’us!  Låo sumåga giya guåhu i Saina ya Ha nå’i yu’
minetgut, ya ennåo na sumiña hu pruklåma kabålis i minsåhi para u mahunguk ni
todu i MamPagånu; masåtba yu’ ya ti masintensia yu’ para bai hu måtai. Ya i
Saina, Guiya u såtba yu’ ginin todu i tinailayi ya u konni’ yu’ sin disgråsia
guatu gi linangitan na Rainon-ña.  Para
Guiya i gloria para todu i tiempu! Åmen.</p>
<p>I finu’ i Saina.</p>
<p>IBANGHELIU                                                                                   Lk
18, 9-14</p>
<p>ÅLELUIA     (2 Cor 5,
19)</p>
<p>R.  Åleluia. 
ISTÅBA SI YU’US GI KRISTO, PARA U</p>
<p>NA’A’FA’MAOLIK
I TANU’ YAN GUIYA;</p>
<p>YA HA NA’FANENKATGÅO HIT NU I MAOLIK NA</p>
<p>NUTISIAN
INA’FA’MAOLIK.         R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Kumuentus si Jesus ni esti na fina’akumparasion ya Ha sangåni atyu siha
i pumo’lun mamaisa siha na manunas ya manmachatlili’i’ i ottru tåotåo siha:
“Dos na tåotåo humånåo hulu’ para i templu para u fanåyuyut; i unu era
Farisehu, ya i ottru tåotåo kuntribusion.  I Farisehu ti ha na’tekkun påpa’ i ilu-ña ya
taiguini tinayuyot-ña, ‘Hu nåna’i Håo gråsia, O Yu’us, sa’ ti parehu yu’</p>
<p>yan i
pumalu siha na tåotåo ni manhasupak, mamfafa’baba, manadutteriu—pat taiguini i
taotåo kuntribusion.  Umayuyunat yu’ dos
biåhi gi simåna. Manapåpasi yu’ dies put sientu gi todu i guinaha-hu.’ Låo i
ottru tåotåo sumåga ha’ gi chagu’, ya ti ha atotga ni sikera para u na’talak
hilu’ i matå-ña gi langit. Hokkuk ha’ bidå-ña ha påmpan i ha’of-ña ya ilek-ña,
‘O Yu’us, gai ma’asi’ nu guåhu, ni i’isao.’ Henggi Yu’, na esti na tåotåo
humånåo guatu gi gimå’-ña umamigu yan si Yu’us låo i ottru åhi’. Sa’ maseha
håyi ni muna’takkilu’ maisa gui’ u mana’takpapa’ ya håyi muna’takpapa’ maisa
gui’ u mana’takkilu’.”</p>
<p>I Ibangheliun i
Saina.</p>

        </section>
        <hr>
        
        <section>
        <h1>XXIX DAMENGGU GI UTDINÅRIU NA TIEMPU</h1>
        <p><strong>Date:</strong> October 20, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxix-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                               Ex
17, 8-13</p>
<p>Un
tinaitai ginin i Lepblun Exodus</p>
<p>Måttu si Amalek ya
gumera kontra iya Israhet.  Intonsis
ilek-ña si Moises as Joshua, “Fanatyik unus kuåntus lalåhi, ya agupa’ hånåo
huyung ya un gera kontra si Amalek. 
Tumotohgi yu’ siempri gi hilu’ i eksu’ ya bai hu gogo’ti i bastun
Yu’us.”  Pues ha cho’gui si Joshua
taimanu ha’ tinago’-ña si Moises:  gumera
gui’ yan si Amalek dispues di kahulu’ si Moises gi yahululu’ gi eksu’ yan si
Aaron yan si Hur.  Mientras ha kåkahat
hulu’ i kannai-ña si Moises, manmanggåganna iya Israhet, låo anai ha na’diskånsa
i kannai-ña, si Amalek manggåganna.   Låo
yumayas kannai-ña si Moises; pues mapo’lu guatu un åtchu’ para u
fatå’chung.  Mientras tåntu si Aaron yan
si Hur magogo’ti i kannai-ña, i unu gi un bånda ya i ottru gi ottru bånda, pues
taiguennao na kumetu kannai-ña astaki måtchum i atdao.  Pues si Joshua ha gabbi påpa’ si Amalek yan i
taotåo-ña siha ni sapbli.</p>
<p>I
finu’ i Saina.</p>
<p>INEPPIN I SÅTMU                                                               Ps
121, 1-2. 3-4. 5-6. 7-8</p>
<p>R.  I AYUDU-TA GININ I SAINA
NI FUMA’TINAS I LANGIT YAN I TANU’.</p>
<p>Ngumaha’
yu’ hulu’ gi sabåna;</p>
<p>ginin
manu nai para u fåttu mågi i ayudu-hu?</p>
<p>I
ayudu-hu u fåttu ginin iSaina,</p>
<p>ni fuma’tinas i langit yan i tanu’.</p>
<p>INEPPI…..</p>
<p>Ti u
sedi si Yu’us na u sulun i addeng-mu;</p>
<p>ti
mamaigu’ i guatdiåm-mu.</p>
<p>Magåhit,
i guåtdian Israhet</p>
<p>ti
sumisikat ni ti mamaigu’ .</p>
<p>INEPPI…..</p>
<p>Guiya iSainaguatdiåm-mu;</p>
<p>iSainahumohomi Håo gi agapa’-mu.</p>
<p>Ti un
nina’låmin nu i atdåo gi ha’åni,</p>
<p>patsino
i pilan gi puengi.</p>
<p>INEPPI…..</p>
<p>ISainaUn pinilan ginin todu i tailayi,</p>
<p>siempri
Ha guåtdia todu i tiempu i lina’lå’-mu.</p>
<p>ISainau pinilan i finattom-mu yan i
hinanåo-mu</p>
<p>parehu
ha’ på’gu yan todu i tiempu.</p>
<p>INEPPI…..</p>
<p>SIGUNDU NA TINAITAI                                                                 2
Tm 3, 14–4, 2</p>
<p>Un
tinaitai ginin i sigundu na Kattan San Pablo para si Timoteo</p>
<p>Ginifli’e’-hu:</p>
<p>Låo hågu, kuntinuha gi mafa’na’guem-mu na minagåhit ni un sen honggi. Un
tungu’ ha’ i ma’estrom-mu siha, yan un hahassu na desdi i pinatgon-mu, esta un
tungu’ i Sånta Eskritura, ni siña nina’i håo tinemtum ni para un nina’fåttu gi
satbasion ginin i hinenggi ginin i Kristo Jesus. Todu i Eskritura manmåfattu
ginin i ininan Yu’us ya siña inayuda håo para un fama’nå’gui ni minagåhit, para
un lalåtdi i lachi, para un kurihi i isao, yan para mama’nå’gui lumå’la’
dinanchi, kosaki i taotåo ni ha sesetbi si Yu’us u sen kualifikåo yan u
ma’åtmas kabålis para u cho’gui todu klåsin cho’chu’ ni manmåolik.</p>
<p>Gi me’nan Yu’us yan i Kristo Jesus, ni para u fåttu para u husga i
manlåla’la’ yan i manmåtai, yan put i para u fåttu para u fanggubetna kumu Rai,
guåhu hu sosohyu’ håo para un setmunñaihun i minsåhi, para un insisti
prumuklåma maseha dinanchi pat ti dinanchi na tiempu,
para un kumbensi, un lalåtdi, yan un fannåna’i ånimu, mientras mama’nåna’gui
håo gi pinasensia.</p>
<p>I finu’ i Saina.</p>
<p>IBANGHELIU                                                                                               Lk
18, 1-8</p>
<p>ÅLELUIA     (Heb 4, 12)</p>
<p>R.  Åleluia. 
LÅLA’LA’ YAN KALALAMTIN I FINU’ I SAINA;</p>
<p>HA GUAGUAKLI I HINASSU YAN I MUTIBUN I</p>
<p>KURASON-TA.                                 R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Dispues mansinangåni i manapostulis as
Jesus ni esti na fina’akumparasion, put i para u famfina’nå’gui na u
fanmanåyuyut todu i tiempu ya nungka nai u fandinisanima: “Iståba un hues
gi un songsung ni ti ma’å’ñåo as Yu’us yan tåya’ ha rispepeta tåotåo.  Gaigi lokkui’ guennåo un bi’uda gi mismu
songsung ni sigi ha’ måttu ha atburorota i hues put i dirichon-ña, ‘Ayuda yu’
ginin i kuntrariu-hu!’  Åpmam na tiempu
ti malagu’ i hues inayuda gui’, låo putlus uttimu ilek-ña entri guiya, ‘Maseha
ti hu ma’a’ñågui si Yu’us yan tåya’ hu rispepeta tåotåo, bai hu ispiha empeñu
ya bai hu nå’i esti na bi’uda ni dirichon-ña sa’ meggai atburotutu-ña nu guåhu;
sa’ siempri sigi ha’ måttu mågi giya guåhu astaki ha na’o’sun yu’!’ ” Pues
Ha kuntinuha i Saina ya ilek-ña, “Ekkunguk i sinangan atyu i tailayi na
hues. Ya håfa mohun, kåo ti u faburesi si Yu’us i taotåo-ña yanggin manmåttu
giya Guiya ha’åni yan puengi manmanespipiha ayudu?  Kåo ti u na’lachaddik umayuda siha?  Bai Hu sangåni hamyu, siempri mamfinaburesi
yan siempri Ha na’chaddik.  Låo yanggin
måttu mågi i Lahin i Taotåo kåo u fañodda’ mohun hinenggi guini gi tanu’?”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU</h1>
        <p><strong>Date:</strong> October 12, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                               2 Kgs 5, 14-17</p>
<p>Un tinaitai ginin i sigundu na
Lepblun i Manrai</p>
<p>Humånåo påpa’ si Naaman gi Sadduk Hotdån ya ha supuk gui’ sietti biåhi sa’ put i sinangåni
gui’ as Elisha, i taotåo Yu’us.  I sinsen-ña
mama’sensin un dikiki’ na påtgun, ya mana’gåsgas gui’ ginin i chetnut
nasarinu.</p>
<p>Ha bira gui’ tåtti yan i
mangga’chochong-ña para i taotåo Yu’us. 
Anai måttu, tumohgi gi me’nan Elisha ya ilek-ña, “På’gu nai hu
tungu’ na tåya’ Yu’us guini gi tanu’ fuera di guini giya Israhet.  Put fabot chuli’ esti i rigålun i
tentago’-mu.”</p>
<p>Manoppi si Elisha, “Mientras ha’
låla’la’ iSainani hu sesetbi, ti bai
hu chuli’ esti,” ya achukka’ sigi ha’ inafuetsa gui’ as Naaman, ti malagu’
ha aksepta.  Ilek-ña si Naaman:  “Yanggin ti malagu’ håo un aksepta esti,
pues put fabot nå’i esti i setbintem-mu dos kareta na odda’, sa’ ti bai hu
fanufresi ta’lu masosonggi na inifresi para ottru yu’us fuera di iSaina.”</p>
<p>I finu’ i Saina.</p>
<p>INEPPIN
I SÅTMU                                                                           Ps
98, 1. 2-3. 3-4</p>
<p>R.  (2)  I
SAINA HA NA’MATUNGU’ GI NASION SIHA I SASATBA NA</p>
<p>NINA’SIÑÅ-ÑA.</p>
<p>Kantåyi
iSainaun nuebu na kånta,</p>
<p>sa’ esta Ha cho’gui manna’manman na
fina’tinas;</p>
<p>I
agapa’ na kannai-ña yan i santus na koddu-ña</p>
<p>muna’fangganna
gui’,</p>
<p>INEPPI…..</p>
<p>ISainaHa na’matungu’ na manggånna
Gui’;</p>
<p>gi me’nan i nasion siha ha
na’matungu’ i sasatba na fuetsån-ña.</p>
<p>Esta
Ha hassu na fiet i guinaiyan-ña</p>
<p>para
i gima’ Israhet.</p>
<p>INEPPI….</p>
<p>Todu
i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta
kun minaguf para iSaina, todu i
tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU
NA TINAITAI                                                                 2
Tm 2, 8-13</p>
<p>Un tinaitai ginin i sigundu na Kattan
San Pablo para si Timoteo</p>
<p>Ginifli’e’-hu:</p>
<p>Hassu si Jesukristo, ni
mana’lå’la’, Guiya disendentin David,
atyu i manmafa’nå’gui hit gi Maolik na Nutisia ni hu setmunñaihun.  Put i hu setmunñaihun i Maolik na Nutisia na
mamadesi yu’ yan makadena yu’ kalang kriminåt.  Låo ti makadena i finu’ Yu’us, pues hu sungun
todu put atyu siha i maninatyik Yu’us na tåotåo, kosaki siha lokkui’ siña ma
risibi i satbasion ni måfattu ginin i Kristo Jesus ni mañuñuli’ taihinekkuk na
gloria.  Magåhit esti na sinangan:</p>
<p>“Yanggin
manmåtai hit yan Guiya,</p>
<p>siempri
lokkui’ manlåla’la’ hit yan Guiya.</p>
<p>Yanggin
sigi ha’ di ta sungun,</p>
<p>siempri
lokkui’ manmanggubetna hit yan Guiya.</p>
<p>Yanggin
ta ñiega Gui’</p>
<p>siempri
Ha ñiega hit lokkui’.</p>
<p>Yanggin
ti mamfiet hit,</p>
<p>Guiya
fiefiet ha’ siempri,</p>
<p>sa’ ti
siña Ha dagin maisa Gui’.”</p>
<p>I
finu’ i Saina.</p>
<p>IBANGHELIU                                                                                   Lk
17, 11-19</p>
<p>ÅLELUIA     (1 Thes 5, 18)</p>
<p>R.  Åleluia. 
  FANNÅ’I GRÅSIA GI TODU MANERA,</p>
<p>SA’ ESTI MALAGO’-ÑA SI
YU’US GIYA HÅGU GI DUMAÑA’-MU YAN I KRISTO JESUS.</p>
<p>R. 
Åleluia</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Gi hinanåo-ña
guåtu giya Hirusalen Ha upus si Jesus i linderun Samaria yan Galileha. Anai
kåkakalum gi sengsung umasudda’ yan dies na nasarinu.  Mañåga gi chagu’ ya manessalåo ilik-ñiñiha,
“Jesus, Ma’estru, gai ma’asi’ nu hami!”  Anai manlini’i’ siha manoppi, “Fanhånåo
ya en fa’nu’i i mamåli’ nu hamyu.”  Anai
mangguaguaguatu guihi mana’fanhomlu’.  Unu
gi entri siha, anai ha li’i’ na mana’homlu’ gui’, humånåo tåtti ya a’gang
bos-ña ha tutuna si Yu’us, ha fotyung gui’ ya umoppup påpa’ gi adding Jesus ya
ha tuna Gui’.  Esti na tåotåo, Samaritånu
gui’.</p>
<p>Ha aprubetcha si Jesus esti na ukasion ya ilek-ña, “Na ada ti todu i
dies mana’fanhomlu’? Manmånggi i ottru nuebi?  Kåo tåya’ para u bira gui’ tåtti para u nå’i gråsia
si Yu’us fuera di esti i istrangheru?”  Ilek-ña nu i taotåo, “Tohgi hulu’ ya un
sigi gi hinanåo-mu; i hininggem-mu sumåtba håo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVII DAMENGGU GI UTDINÅRIU NA TIEMPU</h1>
        <p><strong>Date:</strong> October 5, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvii-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                               Hb 1, 2-3; 2, 2-4</p>
<p>Un tinaitai ginin i Lepblun i Prufeta
as Habakkuk</p>
<p>Kuåntu
tiempu, OAsaina?  Hu ågang para Un ayuda yu’</p>
<p>låo ti Un e’ekkunguk yu’!</p>
<p>Umågang
yu’ giya Hågu, “Piligru!”</p>
<p>låo ti Un ayuda yu’.</p>
<p>Håfa
na Un sedi na para bai hu li’i’ esti siha na distrosu;</p>
<p>sa’ håfa na debidi bai hu atan esti
siha na pinadesi?</p>
<p>Manggaigi
gi me’nå-hu i anyulang yan i piligru;</p>
<p>manmumumu yan manå’åguaguat gi todu
i bånda.</p>
<p>Pues
i Saina Ha oppi yu’ ya ilek-ña:</p>
<p>Tugi’ påpa’ i lini’e’-mu</p>
<p>Na’klåru
gi hilu’ i tapblerun åtchu’,</p>
<p>kosaki siña libiånu mataitai.</p>
<p>Sa’
i lini’e’-mu trabiha ti para u masusedi,</p>
<p>låo ti apmam siempri u makumpli i
sinangån-hu siha;</p>
<p>Yanggin
ñating finatton-ña pues nangga ha’,</p>
<p>siguru na siempri u fåttu, ti u
atrasåo.</p>
<p>I
tailayi na tåotåo siempri u måtai;</p>
<p>låo i tinas, siempri u lå’la’, sa’
put i hinenggen-ña.</p>
<p>I finu’ i Saina.</p>
<p>INEPPIN
I SÅTMU                                                               Ps
95, 1-2. 6-7. 8-9</p>
<p>R.  YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I
KURASON-MIYU.</p>
<p>Fanmamaila’,
nihi ya ta fanmaguf kumantåyi iSaina;</p>
<p>nihi ya ta onra i atchu’ i
satbasion-ta.</p>
<p>Maila’
ya ta taggam Gui’ ni kantan minaguf;</p>
<p>nihi ya ta fanmaguf mangånta såtmu
para Guiya.</p>
<p>INEPPI…..</p>
<p>Fanhålum
ya ta fanmañaluda yan ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’
Guiya i Yi’os-ta,</p>
<p>ya hita i taotåo-ña ni Ha påpastu, i
inetnun ni Ha gigiha.</p>
<p>INEPPI….</p>
<p>Ai,
ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehettuk i
kurason-miyu taiguihi</p>
<p>anai maniståba hamyu giya
Meribah,</p>
<p>taiguihi i tiempun Massah gi
disiettu,</p>
<p>Guihi
anai matenta yu’ ni mañainan-miyu;</p>
<p>machagi yu’ achukka’ esta mali’i’ i
che’cho’-hu siha.”</p>
<p>INEPPI…..</p>
<p>SIGUNDU
NA TINAITAI                                                     2
Tm 1, 6-8. 13-14</p>
<p>Un tinaitai ginin i sigundu na Kattan
San Pablo para si Timoteo</p>
<p>Ginifli’e’-hu:</p>
<p>Put esti na rason na hu na’hahassu håo para
un na’låla’la’ ha’ todu i tiempu i rigålu ni nina’i håo as Yu’us anai hu po’lu
i kannai-hu gi hilo’-mu.  Åhi’, ti Ha
na’fangubåtdi hit i Espiritu ni Ha nå’i hit si Yu’us; inlugåt, Ha na’fanmetgut
hit i Espiritu-ña, yan Ha na’fambula hit ginefli’i’, yan Ha nå’i hit nina’siña
para ta suhetan maisa hit.  Intonsis,
cha’mu mamåmahlåo tumistigu para i Saina; yan cha’mu lokkui’ mamåmahlåo nu
guåhu, guåhu ni mapreresu put i Kristo. 
Inlugåt, kåtga i pattem-mu pinadesi put i Maolik na Nutisia, sa’
ninana’i håo as Yu’us minetgut put esti.</p>
<p>Go’ti
fitmi atyu i magåhit na palåbra siha ni hu fa’nå’gui håo, kumu un ihemplu ni
para un dalalaki, ya un gagaigi ha’ gi hinenggi yan gi ginefli’i’ ni iyot-ta ni
mandadañña’ yan i Kristo Jesus.  Ginin i
nina’siñan i Espiritu Såntu, ni gagaigi giya hita, go’ti i manmåolik siha ni
ma’engkåtga håo.</p>
<p>I
finu’ i Saina.</p>
<p>IBANGHELIU                                                                                   Lk
17, 5-10</p>
<p>ÅLELUIA    (1 Pt 1, 25)</p>
<p>R.  Åleluia. 
 I FINU’ I SAINA U TACHU PARA TODU
I TIEMPU;</p>
<p>GUIYA
ESTI I FINIHU’ NI MANMANÅ’I HAMYU,</p>
<p>I MAOLIK NA NUTISIA.       R.  Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Ilik-ñiha i manapostulis nu i Saina,
“Na’lameggai i hinenggin-måmi,” ya manoppi Gui’, “Yanggin
chamuddung i hinenggin-miyu yan i pipitas muståsa, siña en sangåni esti na
trongkun figus, ‘Bo’uk håo ya un transplånta håo gi halum tåsi.’ ya siempri
inesgi håo.</p>
<p>“Yanggin unu giya hamyu gai tentågu’ ni
manalåladu pat sino ha konni’ i kinilu para i påstu ya måttu tåtti ginin i
gualu’, kåo para un sangåni gui’, ‘Maila’ ya un fatå’chung guini gi lamasa?’
Pat sino siempri un åluk, ‘Fa’tinåsi yu’ nu i senå-hu. Tinapis ya un setbi yu’
mientras chumochotchu yan gumigimin yu’. Ya dispues nai hågu un chotchu yan un
gimin?’  Kåo u nina’maguf gui’ ni atyu na
muchåchu i matago’-ña ha’ ha chochu’gui?  Parehu ha’ yan esti lokkui’ hamyu nu i ume’ékkunguk
yu’. Yanggin munhåyan en che’gui todu i manmatågu’-miyu para en che’gui,
taiguini en sangan, ‘Manai bali ham na tentågu’. Tåya’ mås in che’gui ki i
ubligasion-måmi.’ “</p>
<p>I
Ibangheliun i Saina.</p>

        </section>
        <hr>
        
        <section>
        <h1>XXVI DAMENGGU GI UTDINÅRIU NA TIEMPU</h1>
        <p><strong>Date:</strong> September 28, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvi-damenggu-gi-utdinariu-na-tiempu-3/<p>
        <p>FINE’NA
NA TINAITAIAm 6, 1a. 4-7</p>
<p>Un
tinaitai ginin i Lepblun i Prufeta as Amos</p>
<p>Estigui’
ilek-ña iSainani Ehetsitu siha:</p>
<p>Matdision para i manggagu’ giya Sion!</p>
<p>Manå’assun gi hilu’ kåtrin måtfit,</p>
<p>ma’istitira siha kun trangkilidåt gi
siyan-ñiha,</p>
<p>mañochotchu kinilu ginin i paståhi,</p>
<p>yan tatneru ginin i kellat!</p>
<p>Matattitiyi i dandan ginin i hatpa,</p>
<p>kalang si David, ni siha ha’ fuma’titinas
i son-ñiha.</p>
<p>Manggigimin binu gi táson</p>
<p>ya mapalalala’i siha ni mås måolik na
låña;</p>
<p>ya ti maninefekta anai dumimålas si
Jose!</p>
<p>Pues på’gu, siha u fanfine’na
manmadistilådu,</p>
<p>ya u påra i burukan i disunestu na che’chu’-ñiha.</p>
<p>I finu’ i Saina.</p>
<p>INEPPIN I SÅTMUPs 146, 7. 8-9. 9-10</p>
<p>R.      ANTI-HU,
TUNA I SAINA!</p>
<p>Dichosu
atyu i tåya’ nai malingu hininggen-ña,</p>
<p>Ha nåna’i hustisia i manmapetsisigi,</p>
<p>yan nengkannu’ para i
manñålang.</p>
<p>ISainaHa sosotta i
manmapreresu.</p>
<p>INEPPI…..</p>
<p>ISainamuna’fanmanlili’i’ i
mambåtchit.</p>
<p>iSainaHa håhatsa hulu’ atyu siha i manetekkun påpa’;.</p>
<p>ISainaHa guaiya i manunas;</p>
<p>iSainaHa prutetehi i manistrangheru.</p>
<p>INEPPI…..</p>
<p>Ha
susteteni i manai saina yan i mambi’uda,</p>
<p>låo
Ha kokontra i kinalamtin i manailayi.</p>
<p>ISainau fanggubetna para todu i
tiempu,</p>
<p>i
Yi’os-mu, Sion, para todu i hinerasion! 
Åleluia!</p>
<p>INEPPI…..</p>
<p>SIGUNDU NA TINAITAI1
Tm 6, 11-16</p>
<p>Un tinaitai ginin i fine’na na Kattan
San Pablo para si Timoteo</p>
<p>Låo hågu, tåotåo Yu’us håo,
suhåyi esti siha.  Ispiha i tininas, i
yini’usan, i hinenggi, i ginefli’i’, i minesngun, yan i kinariñosu.  Achikak kuåntu i siña gi kareran i hinenggi,
ya un gånna i taihinekkuk na lina’la’ para hågu mismu; sa’ si Yu’us umågang håo
para esti na lina’la’ anai un prufesa fitmi i hininggem-mu gi me’nan i lahyan
ni mantistigu. Gi me’nan Yu’us, ni Ha nåna’i lina’la’ todu i kosas siha, yan gi
me’nan i Kristo Jesus, ni Ha prufesa i hininggen-ña fitmi gi me’nan Ponsio Pilåto,
hu tåtagu’ hamyu på’gu para en esgi i manmatågu’-miyu yan para en famfiet
kumumpli asta atyu na Ha’åni anai para u annuk i Saina-ta as Jesukristo.  I umannokña siempri måttu gi inapuntan Yu’us
na tiempu, i matuna yan i uniku ni Manmåmanda, i Rai i manrai siha yan i Sainan
i mañaina siha.  Guiya ha’ solu i ti
mámatai; Guiya låla’la’ gi inina ni tåya’ siña fumattoigui. Tåya’ ni unu esta
lumi’i’ Gui’; ni tåya’ siña lumi’i’ Gui’.  Para Guiya u ma’onra yan taihinekkuk na
fuetsa!  Åmen.</p>
<p>I
finu’ i Saina.</p>
<p>IBANGHELIULk
16, 19-31</p>
<p>ÅLELUIA     (2 Cor 8, 9)</p>
<p>R.  Åleluia. 
RIKU SI JESUKRISTO LÅO MAMA’POPBLI,</p>
<p>PUT I PARA EN FANRIKU GININ I PINIPBLEN-ÑA.</p>
<p>R.  Åleluia.</p>
<p>+ 
Un tinaitai ginin i såntu Ibangheliu sigun i  tinigi’ San Lucas</p>
<p>Ilek-ña si Jesus ni MamFarisehu:</p>
<p>“Ginin guaha un tåotåo
minagågagu ni mås mangguaguan na magågu yan gefsaga lina’lå’-ña kada diha.  Iståba lokkui’ un popbli, na’ån-ña si Låsaru,
ni såtna, ni makokonni’ para i pettan i riku na tåotåo, ha nanangga na u guaha
poddung nengkannu’ ginin i lamasan i riku kosaki siña chumotchu gui’.  Manmåfattu tengnga i ga’lågu ya mahohoflak i
chetnot-ña.  Måtai i pepbli na tåotåo ya
makonni’ ni manånghit guatu gi fi’un Abrahan, durånti i giput i langit.  Måtai lokkui’ i riku na tåotåo ya mahåfut.  Dångkulu pinadesisi-ña giya sasalåguan; ya
anai tumalakhilu’ ha li’i’ chågugu’ si Abrahan sumisiha yan si Låsaru gi
fi’on-ña. Pues umågang i riku hulu’, ‘Abrahan, tatå-hu, gai ma’asi’ nu guåhu.  Na’hånåo si Låsaru ya u totchi i kalulot-ña gi
hanum ya u na’fresku i hila’-hu, sa’ dångkulu pinadesisi-hu guini gi halum
guåfi.’  Låo ilek-ña si Abrahan, ‘Hassu,
ihu, anai låla’la’ håo manå’i håo meggai siha manmåolik na kosas, ya si Låsaru
manå’i ni mambåba siha.  Låo ha gogosa
gui’ på’gu guini mientras mamadedesi håo.  Fuera di esti, guaha un tåddung na kantit
gaigi gi entalo’-ta, kosaki atyu siha i manmalagu’ manhånåo guatu giya hamyu ti
u fansiña, yan lokkui’ ni håyi siña måttu ginin ennåo.’  Ilek-ña i riku na tåotåo, ‘Pues intonsis,
tåta, put fabot na’hånåo si Låsaru para i gima’ tatå-hu sa’ manggaigi guihi
singku na mañe’lu-hu lalåhi; ya u faninakunseha kosaki mungnga manmåttu guini
na sagan pinadesi.’  Ilek-ña si Abrahan,
‘Gaigi ha’ si Moises yan i mamprufeta para u faninakunseha i mañe’lu-mu po’lu
ya siha uma’ékkunguk.’  Manoppi i riku,
‘Ti nahung ni ennåo, Abrahan, tatå-hu!  Låo
yanggin guaha lumå’la’ ta’lu ginin i finatai ya u famfinattoigui, siempri u
mabira siha ginin i isao-ñiha.’ Låo ilek-ña si Abrahan nu guiya, ‘Yanggin ti ma
ékkunguk si Moises yan i mamprufeta, ti u fanmalagu’ manmanhonggi achukka’ u
guaha lumå’la’ ta’lu ginin i finatai.’ ”</p>
<p>I Ibangheliun i
Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU</h1>
        <p><strong>Date:</strong> September 21, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                                    Am 8, 4-7</p>
<p>Un
tinaitai ginin i Lepblun i Prufeta as Amos</p>
<p>Ekkunguk
esti, hamyu ni gumagatcha’ påpa’ i manggai nisisidåt</p>
<p>yan dumistrorosa i mamopblin i tanu’!</p>
<p>Manmamaisin
hamyu, “Ngai’an nai para u hokkuk i nuebu na pulan,</p>
<p>para in fansiña bumendi i mai’is-måmi,</p>
<p>yan i sabalu, kosaki siña in bendi i
trigu?</p>
<p>Ta ribåha
i ‘ephah’,</p>
<p>yan ta nå’yi mås i ‘shekel’,</p>
<p>ya ta arekla i pesadot para
dumigeru!</p>
<p>Ta fåhan
ni salåppi’ i takpapa’ na tåotåo,</p>
<p>ya i pepbli na tåotåo put un påt
såndålias;</p>
<p>ta bendi kuntodu i lassas
trigu!”</p>
<p>Esta
manhula iSainaginin i banidosun
Jacob:</p>
<p>Ni ngai’an nai bai Hu maleffa ni una
kosa na fina’tinas-ñiha.</p>
<p>I finu’
i Saina.</p>
<p>INEPPIN I SÅTMU                                                               Ps
113, 1-2. 4-6. 7-8</p>
<p>R.  (1.7)  TINA I SAINA, GUIYA NI KUMÅKAHAT HULU’ I
PEPBLI.</p>
<p>Fanmanuna,
hamyu ni tentågu’ iSaina,</p>
<p>tina i na’an iSaina.</p>
<p>U matuna
i na’an iSaina</p>
<p>kuntodu på’gu yan todu i tiempu.</p>
<p>INEPPI…..</p>
<p>ISainaHa gubebetna todu i nasion siha;</p>
<p>i glorian Yu’us gaigi gi hilu’ i
langit.</p>
<p>Håyi
parehu-ña iSaina, i Yi’os-ta ni
takkilu’ tronu-ña</p>
<p>ya Ha a’atan påpa’ i langit yan i
tanu’?</p>
<p>INEPPI…..</p>
<p>ISainaHa kåkahat i manggái nisisidåt
ginin i halum potbus,</p>
<p>Ha
håhatsa i mamopbli ginin i munton åpu,</p>
<p>Ha
na’fanmatåta’chung yan i prinsipi siha</p>
<p>i
prinsipi siha gi entri i taotåo-ña,</p>
<p>INEPPI…..</p>
<p>SIGUNDU NA TINAITAI                                                                 1
Tm 2, 1-8</p>
<p>Un
tinaitai ginin i fine’na na Kattan San Pablo para si Timoteo</p>
<p>Mangginifli’e’-hu:</p>
<p>En primet
lugåt, guåhu hu sosohyu’ hamyu para en ufresi si Yu’us ginagao, tinayuyut, finaisin,
yan agradesimentu para todu i taotåo; yan para i manrai yan todu atyu siha i
guaha åoturidåt-ñiha, kosaki siña hit manlå’la’ gi pås sin buruka yan kabålis
na ribirensia para si Yu’us gi dinanchi na kondukta.  Måolik esti yan nina’mamaguf si Yu’us i
Satbadot-ta, ni malagu’ na todu i taotåo u fanmasåtba yan para u ma kumprendi i
minagåhit. Un Yu’us ha’ guaha, yan unu ha’ muna’dadañña’ si Yu’us yan i taotåo
siha, era Guiya i Kristo Jesus, ni Ha intregan maisa Gui’ para u na’fanlibri
todu i taotåo siha. Ennegui’ prueba guihi na tiempu na malagu’ si Yu’us na u
fanmasåtba todu, ya put ennåo na mana’hånåo yu’ kumu apostot yan ma’estru para
i MamPagånu, para bai hu pruklåma i mensahin i hinenggi yan i minagåhit. Åhi’,
ti mandadagi yu’; i minagåhit hu såsangan!</p>
<p>Gi todu i tinayuyut siha gi
Gima’Yu’us malagu’ yu’ na u fanmanåyuyut i lalåhi, atyu na lalåhi siha i
chumocho’gui i minalagu’ Yu’us ya siña ma’istira hulu’ i kannai-ñiha sin u
fanlalålu’ pat u fanatgumentu mientras manmanånayuyut.</p>
<p>I finu’
i Saina.</p>
<p>IBANGHELIU                                                                                   Lk
16, 1-13</p>
<p>ÅLELUIA     (2 Cor 8, 9)</p>
<p>R.  Åleluia. 
RIKU SI JESUKRISTO, LÅO HA NA’POPBLI GUI’</p>
<p>PUT I PARA UN NINA’RIKU GININ I PINIPBLEN-ÑA.</p>
<p>R. 
Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Ilek-ña si
Jesus nu i mandisipulu-ña,</p>
<p>“Un riku na tåotåo guaha ha
na’må’gas ya makehåyi esti na tåotåo na ha dispitdidisia i kosas siha.  Ha na’ma’ågang ya ilek-ña, ‘Håfa esti i
hiningongok-ku put hågu?  Nå’i yu’ kuenta
put i sitbisiom-mu, sa’ esta para un påra.’  Entri guiya ha’ i ilek-ña i ma’gas, ‘Håfa yu’
bai hu cho’gui?  Siguru na ha na’båsta
yu’ siempri i amu-hu. Ti hu na’siña mangguadduk kånnat.  Mamåhlao yu’ umégagao ginin i ottru tåotåo.  Estigui’ bai hu cho’gui! Taiguini bai hu
cho’gui para bai hu na’siguru na i taotåo siha ma’aksepta yu’ gi gima’-ñiha
yanggin mana’båsta yu’.’ “Intonsis ha ågang todu atyu siha i dumidibi i
amu-ña ya ilek-ña nu i fine’na, ‘Kuåntu un didibi i amu-hu?’ Manoppi i taotåo,
‘Sientu na tarun låña.’ Ilek-ña i ma’gas, ‘Chuli’ i risibu-mu ya un fatå’chung
insigidas påpa’, ya un po’lu singkuenta.’  Dispues ilek-ña nu i sigundu, ‘Kuåntu i
dibi-mu?’ Manoppi, ‘Sientu na mididan trigu,’ ya ilek-ña i ma’gas, ‘Chuli’ i
risibu-mu ya un po’lu uchenta.’  “Pues
ha nå’i puntu i dueñu esti i bumuchåchu låo tai areklu na hutnaleru!  Sa’ håfa?  Sa’ i mangga’tanu’ mås mananimosu ki i ottru
siha na mangga’tanu’ yanggin manguntråta yan i mamparehun-ñiha.”  Ilek-ña si Jesus, “Estigui’ Hu sangångani
hamyu: Fanmama’tinas amigun-miyu ginin i guinahan esti na tånu’, kosaki yanggin
dumimålas, en fanmataggam gi taihinekkuk na guma’. Yanggin siña un angokku i
taotåo gi mandikiki’ na kosas, siña lokkui’ un angokku gui’ gi mandångkulu; låo
håyi lokkui’ ni ti tunas gi mandikiki’ na kosas ti tunas lokkui’ gi
mandångkulu. Yanggin ti angokuyun håo gi ti ma’uk na rikesa, håyi para un
inangokku gi petmanenti na rikesa? Yanggin ti siña håo ma’angokku ni salåppi’
ottru tåotåo, håyi para un nina’i ni mismu iyom-mu?  “Tåya’ tentågu’ siña sumetbi dos na åmu.
Siempri ha chatli’i’ i unu ya ha gofli’i’ i ottru, patsino ha atendi i unu ya
ha dispresia i ottru.  Ti siña un nå’in maisa
håo para si Yu’us yan i salåppi’.”</p>
<p>I Ibangheliun i
Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU</h1>
        <p><strong>Date:</strong> September 14, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                                   Ex 32 7-11. 13-14</p>
<p>Un tinaitai ginin i
Lepblun Exodus</p>
<p>Ilek-ña
iSainaas Moises,</p>
<p>“Hånåo
insigidas påpa’ gi taotåo-mu, atyu siha i un konni’ huyung ginin i tanu’ Ihipto,
sa’ manhuyung manailayi.  Ti åpmam mabira
siha ginin i fina’na’guek-ku na chålan ni Hu fanu’i siha, ya manmama’tinas ya
ma’adodora un tatneru, ya ma’ufreresi sakrifisiu, yan mane’essalåo, “Estigui’
Yi’us-miyu, O Israhet, ni kumonni’ hamyu huyung ginin i tanu’ Ihipto!’   På’gu
nai Hu li’i’ na manåguaguat esti na tåotåo.”  Sigi ha’ kumuentus iSainaya ilek-ña as Moises, “Suha guini, kosaki siña u figan i
linalalo’-hu kontra esti siha na tåotåo ya u fansinenggi.  Ya dispues nai bai Hu na’metgut håo na
nasion.”</p>
<p>Låo si Moises ha tåyuyut iSaina, i Yi’os-ña, ilelek-ña, “Sa’
put håfa,Asaina, na para u figan i
linalalo’-mu nu i taotåo-mu, na ada ti ginin i minetgot-mu yan i fuetsan i
kannai-mu na Un konni’ siha huyung ginin i tanu’ Ihipto?   Hahassu
na manhula Håo giya hågu mismu gi tentago’-mu as Abrahan yan Isaac yan Israhet,
ilelek-mu,  ‘Bai Hu na’chámeggai i famagu’on-mu
yan i puti’un siha gi langit; ya todu esti siha na tånu’ i Hu prumeti, bai Hu nå’i
i famagu’on-mu para petmanenti na irensian-ñiha.’ ”  Intonsis Ha na’måhñao iSainai kastigu ni Ha planuyi para u cho’gui para i taotåo-ña.</p>
<p>I
finu’ i Saina.</p>
<p>INEPPIN
I SÅTMU                                                                              Ps 51, 3-4. 12-13. 17. 19</p>
<p>R.  BAI HU KAHULU’ YA BAI HÅNÅO PARA AS TATÅ-HU.</p>
<p>Gai
ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i
linachi-hu siha.</p>
<p>Fa’gåsi
yu’ ginin i  isåo-hu;</p>
<p>na’gåsgas yu’ ginin i linachi-hu.</p>
<p>INEPPI….</p>
<p>Fa’tinas
un gåsgas na kurason giya guåhu, Yu’us;</p>
<p>rinueba
giya guåhu un fitmi na espiritu.</p>
<p>Cha’-mu
yu’ dudulalak ginin i me’nå-mu,</p>
<p>patsino
Un åmut yu’ ni santus na espiritu-mu.</p>
<p>INEPPI…..</p>
<p>Asaina,
baba i labios-su;</p>
<p>i pachot-tu u pruklåma i matunå-mu.</p>
<p>I sakrifisiok-ku, O Yu’us, sinetsut hinalum;</p>
<p>O
Yu’us cha’mu chata’atan i mañotsut yan humitdi na kurason.</p>
<p>INEPPI…..</p>
<p>SIGUNDU
NA TINAITAI                                                                    1
Tm 1, 12-17</p>
<p>Un tinaitai ginin i
fine’na na Kattan San Pablo para si Timoteo</p>
<p>Mangginifli’e’-hu:</p>
<p>Hu nåna’i i Kristo Jesus i
Saina-ta, ni Guiya numå’i yu’ minetgut para i che’cho’-hu. Hu nåna’i Gui’
agradisimentu sa’ Ha sodda’ yu’ na diknu yan Ha apunta yu’ para bai hu setbi
Gui’, achukka’ tailayi sinangån-hu put Guiya gi manmaloffan na tiempu anai hu
pitsigi yan hu insutta Gui’.  Låo muma’åsi’
si Yu’us nu guåhu sa’ put i trabiha taigui i hinenggi giya guåhu yan ti hu
tungu’ håfa hu chocho’gui.  Ya i Saina-ta
Ha cho’mi yu’ ni abundånsia na grasiå-ña yan Ha nå’i yu’ ni hinenggi yan ginefli’i’
ni iyot-ta ni mandadañña’ yan i Kristo Jesus. 
Guiya esti i magåhit ni masåsangan, ni para u ma’aksepta yan u mahonggi
kabålis:  måttu i Kristo Jesus guini gi
tånu’ para u såtba i mani’isåo. Guåhu mås tailayi gi entri siha, låo muma’åsi’
si Yu’us nu guåhu kosaki siña i Kristo Jesus Ha na’annuk i kabålis na
pinasensia yanggin Ha tråta yu’, guåhu ni mås i’isao, kuentan ihemplu para i
manåttati siha na tåotåo ni para u fanmanhonggi giya Guiya yan para u marisibi
i taihinekkuk na lina’la’.  Para i
taihinekkuk na Rai, Guiya i ti mamatai yan ti a’annuk, i uniku na Yu’us–Guiya
u ma’onra yan u matuna para todu i tiempu! 
Åmen.</p>
<p>I
finu’ i Saina.</p>
<p>IBANGHELIU                                                                         Lk
15, 1-32</p>
<p>ÅLELUIA    2 Cor 5, 19</p>
<p>Åleluia.    ISTÅBA SI YU’US GI KRISTO, PARA U NA’AFA’MÅOLIK</p>
<p>I TANU’ YAN GUIYA:</p>
<p>YA HA INTREGA HIT NU I MAOLIK NA NUTISIA NI NUMANA’AFA’MÅOLIK.                                                                                                                                               R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Un
biåhi manmåttu gi uriyan Jesus i taotåo kuntribusion yan i mani’isåo para u ma’ékkunguk
Gui’, ya i MamFarisehu yan i maneskribas matutuhun manggonggung ilik-ñiñiha,
“Esti na tåotåo Ha aksesepta atyu siha i manmadispreresia asta mañisiha
mañotchu!”  Put ennåo na
mansinangåni siha as Jesus ni esti na fina’akumparasion:  “Siakåsu guaha unu giya hamyu guaha
ga’-ña sientu na kinilu ya malingu unu–håfa mohun u cho’gui?  Ha sotta i nubentainuebi gi pastu ya humånåo
ha ispiha i unu ni malingu astaki ha sodda’. Nina’sen maguf gui’ anai ha sodda’
ya ha apagåyi, ya ha konni’ tåtti gi gimå’-ña, ya ha ågang i amigu-ña yan i
bisinu-ña.  Ya ilek-ña nu siha, ‘Nihi ta
fanmaguf sa’ hu sodda’ i ga’-hu kinilu ni malingu!’ Bai Hu sangåni hamyu, na
mås ki ennåo siempri na klåsin minaguf gi langit put un i’isao ni mañotsut ki i
nubentainuebi na manunas ni ti manisisita na u fanmañotsut.</p>
<p>“Patsino, un palåo’an ni gai salåppi’
dies pidåsu ya malingu unu–håfa mohun para u cho’gui? Ha songgi i fallut, ha
bålli i gimå’-ña, ya ha ispiha gi todu i bånda astaki ha sodda’.  Anai ha sodda’, ha ågang i manamigå-ña, yan i
mambisinu-ña.  Ilek-ña nu siha, ‘Nihi ta
fanmaguf sa’ hu sodda’ i salappe’-hu ni malingu!’  Bai Hu sangåni hamyu, taiguennåo ha’ i
manånghit Yu’us minaguf-ñiha put i un i’isåo ni mañotsut.”</p>
<p>Ha kuntinuha si Jesus ya ilek-ña, “Guaha
un tåotåo ni gai lahi dos.  I patgun na
lahi-ña ilek-ña as tatå-ña, ‘Tåta, na’i yu’ ni irensiåk-ku gi tanu’.’ Pues i
tata ha dibidi i tano’-ña entri i dos na lahi-ña.  Dispues di unus kuåntu dihas maloffan, i
patgun na lahi-ña ha rikohi todu i guinaha-ña yan i salappe’-ña ya ha dingu i
gima’-ñiha.  Humånåo para un chågu’
tånu’, ya ha dispitdisia i salappe’-ña gi manápplacha’ na lina’la’.  Ha gåsta todu i guinaha-ña.  Dispues måttu un dångkulun ha’ilas guennåo na
tånu’, ya sinedda’ gui’ sin håfa na guinaha. 
Pues humånåo para u facho’chu’i un tåotåo ennåo na tånu’ ya nina’hånåo
gui’ para i lanchon-ña para u naná’chochu babui.  Ya put i niñalång-ña asta ha diseseha
kumånnu’ i na’babui, låo tåya’ numå’i gui’ ni håfa.  Putlus uttimu klumåru i hinassoñ-ña ya
ilek-ña, ‘Todu i fumacho’chuchu’i si tatå-hu mañósopbla nengkannu’, ya estigui’
yu’ na måtai ñålang!  Bai hu kahulu’ ya
bai hu hånåo tåtti as tatå-hu ya bai hu åluk, Tåta, umisåo yu’ kontra as Yu’us
yan hågu.  Esta ti hu miresi ma’ågang
lahi-mu; tråta yu’ kumu unu gi hutnaleru-mu.’ 
Pues kahulu’ gui’ ya humånåo tåtti as tatå-ña.  “Chåchagu’ ha’ gui’ trabiha ginin i
gima’-ñiha anai lini’i’ gui’ as tatå-ña; måttu un dångkulun pininiti gi
kurason-ña ya malågu, ya ha toktuk i lahi-ña ya ha chiku gui’.  I ilek-ña i patgun, ‘Tåta, umisao yu’ kontra
as Yu’us yan kontra hågu.  Esta ti hu
miresi ma’ågang lahi-mu.’  Låo i tata ha
ågang i tentago’-ña ya ilek-ña, ‘Chuli’ mågi insigidas i mås måolik na magågu
ya en na’minagågu gui’.  Na’inaniyu’ yan
na’sinapåtus gui’.  Pues kenni’ i mås
yommuk na tatneru ya en pinu’ ya ta fangguput! 
Ginin måtai esti na lahi-hu, ya lumå’la’ ta’lu; ginin malingu, låo
masodda’ gui’ ta’lu.’  Pues matutuhun i
giput.  “I amku’ na che’lu iståba gi
lanchu mientras manmasusesedi esti siha . Gi biradå-ña guatu gi gima’ ha hunguk
i dandan yan i baila.  Ha ågang unu gi
tentågu’ ya ha faisin, ‘Håfa guaha?’ Manoppi i tentågu’ ya ilek-ña, ‘Tuma’lu
tåtti i che’lu-mu gi gima’-miyu ya ha punu’i si tatå-mu ni yemmuk na tatneru,
sa’ put i måttu gui’ tåtti ya ti chetnudan.’ 
Nina’gof lalålu’ i amku’ na che’lu nu esti ya ti malagu’ humålum gi
gima’; pues humuyung i tata ya finaisin gui’ na u hålum put fabot.  “Låo ilek-ña as tatå-ña, ‘Hekkua’
kuåntus åñus di kalang yu’ i isklåbu, hu fachu’chu’i håo, ya nungka nai ti hu
osgi i tinago’-mu siha.  Ya håfa
nina’i-mu nu guåhu?  Ni sikera un chiba
para gipot-tu yan i amigu-hu siha!  Låo
anai måttu esti i lahi-mu, dispues di ha dispitdisia i guinaha-mu gi famalåo’an
chålan, un punu’i gui’ ni yemmuk na tatneru!’ 
“Ineppi ni tata, ilek-ña, ‘Ihu, hågu todu i tiempu gagaigi håo
guini gi gima’ ya todu i guinaha-hu iyom-mu. 
Låo debidi ta fangguput yan ta fanmaguf, sa’ i che’lu-mu ginin måtai, ya
lumå’la’ ta’lu; ginin malingu, låo esta masodda’.’ ”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIII DAMENGGU GI UTDINÅRIU NA TIEMPU</h1>
        <p><strong>Date:</strong> September 8, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiii-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                               Wis
9, 13-18b</p>
<p>Un tinaitai ginin i Lepblun Tinemtum</p>
<p>Håyi
na tåotåo tumungu’ i akunsehun Yu’us,</p>
<p>pat håyi siña humassu håfa intension-ña
iSaina?</p>
<p>Mangkubåtdi
i hinassun tåotåo siha,</p>
<p>yan i planu-ta siha ti
mansiguru.</p>
<p>Sa’
i lalamas na tataotåo ha na’katgågadu i anti</p>
<p>yan i gimå’-ta guini na tånu’ ha
hohoñu’ påpa’ i titanus</p>
<p>ni bula
chathinassoso-ña.</p>
<p>Yan
håssan nai ta adibina i kosas esti na tånu’,</p>
<p>yan bula minappot-ta anai para ta
kumprendi håfa esta ta tungu’;</p>
<p>låo yanggin esta manggaigi i kosas
siha gi langit, håyi siña umispiha?</p>
<p>Patsino
håyi siña tumungu’ i akunsehu-mu solu atyu siha i Un nå’i tinemtum</p>
<p>yan Un na’hanågui nu i espiritu-mu ginin
i sanhilu’?</p>
<p>Ya
taiguennao na mana’fanunas i chalan atyu siha i manggaigi gi tanu’.</p>
<p>I
finu’ i Saina.</p>
<p>INEPPIN
I SÅTMU                                                               Ps 90, 3-4. 5-6. 12-13. 14-17</p>
<p>R.  GI TODU I SIKLU SIHA, O ASAINA, HÅGU
FANLIHING-MÅMI.</p>
<p>Un
bira tåtti para potbus i taotåo,</p>
<p>ilelek-mu, “Bira hamyu tåtti
famagu’un tåotåo.”</p>
<p>Sa’
i mit åñus gi me’nå-mu</p>
<p>kalang nigap ha’, på’gu nai esta
maloffan,</p>
<p>osino
kalang i guåtdia gi puengi.</p>
<p>INEPPI…..</p>
<p>Un
na’fåttu uttimun-ñiha;</p>
<p>Gi
sigenti ogga’an manmalingu kalang guinifi;</p>
<p>kalang
i cha’guan ni malåyu.</p>
<p>Dokku’
betdi gi egga’an;</p>
<p>låo
å’anglu’ yan malålayu gi puengi.</p>
<p>INEPPI…..</p>
<p>Fa’nå’gui
ham tumufung dinanchi i ha’ånin-måmi,</p>
<p>kosaki
siña manomtum kurason-måmi.</p>
<p>Na’pasensia
Håo, OAsaina!  Kuåntu dihas tetehnan?</p>
<p>Gai
ma’asi’ nu i tentago’-mu siha!</p>
<p>INEPPI…..</p>
<p>Na’fambula ham ni yine’ase’-mu yanggin manana,</p>
<p>kosaki siña manmaguf ham mangånta todu i
ha’ånin-måmi.</p>
<p>Puedi u iyun-måmi i kariñosu na inadahin iSainai Yi’us-måmi.</p>
<p>Na’misin i che’chu’ i kannai-måmi!</p>
<p>Na’misin i che’chu’ i kannai-måmi!</p>
<p>INEPPI…..</p>
<p>SIGUNDU
NA TINAITAI                                                                 Phlm
9-10. 12-17</p>
<p>Un tinaitai ginin i Kattan San Pablo
para si Filimon</p>
<p>Inlugåt di bai hu otdin håo,
bai hu faisin håo para un cho’gui esti put i hu gofli’i’ håo.  Hu chocho’gui esti achukka’ guåhu si Pablo, i
ambasadot i Kristo Jesus, ya mapreresu yu’ på’gu gi prisenti.  Intonsis, hu fafaisin håo put si Onésimo, guiya lahi-hu gi Kristo; sa’ anai
mapreresu humuyung yu’ tatå-ña gi esperituhåt.  Hu na’håhånao gui’ tåtti giya hågu, ya
sumisiha yan i kurason-hu.  Malagu’ ha’
yu’ muna’såga guini, mientras mapreresu yu’ put i ibangheliu, kosaki siña ha
asisti yu’ kumu kuentåm-mu.  Låo ti ya-hu
na bai hu afuetsas håo para un ayuda yu’; malagu’ yu’ na un cho’gui esti libri.
 Pues mungnga yu’ chumo’gui ni håfa solu
kumfotmi håo.</p>
<p>Sumuha si Onésimo un råtu ginin hagu put i para u fåttu tåtti ya u såga
giya hågu para todu i tiempu.  Ya på’gu
esta ti isklåbu ha’ gui’, låo mås ki isklåbu: unu gui’ på’gu gi mañe’lu-ta gi
Kristo.  Tåddung gui’ kumeke’ilekña para
guåhu!  Ya tåddung gui’ lokkui’ siempri
kumeke’ilekña para hågu, kumu isklåbu yan kumu che’lu-mu gi Saina!  Intonsis, yanggin guaha kumeke’ilekña i
umatungo’-ta, pues risibi gui’ tåtti parehu ha’ yanggin guåhu un risisibi.</p>
<p>I finu’ i Saina.</p>
<p>IBANGHELIU                                                                                   Lk
14, 25-33</p>
<p>ÅLELUIA    Ps 119, 135</p>
<p>R.  Åleluia. 
NA’FAÑILA’ I MATÅ-MU GI TENTAGO’-MU,</p>
<p>YAN FA’NÅ’GUI YU’ NU I FINA’TINÅS-MU LAI
SIHA.</p>
<p>R.  Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Un biåhi anai iståba un
dångkulun linahyan tåotåo manhåhanåo yan si Jesus, Ha bira Gui’ guatu giya siha
ya ilek-ña, “Yanggin guaha måttu giya Guåhu sin u bira i tatalo’-ña kontra
si tatå-ña yan nanå-ña, kontra i asaguå-ña yan i famagu’on-ña, kontra i
mañe’lu-ña, yan kontra guiya na maisa mismu, ti siña ha dalalaki Yu’.  Håyi ni ti malagu’ ha uma i kilu’os-ña ya u
dalalaki Yu’ ti siña dumisipulu-hu gui’.  Yanggin guaha giya hamyu malagu’ manhåtsa
tori, siempri matå’chung fine’na påpa’ ya para u istudia i plånu yan u katkula
kåo nahung gui’ salåppi’ para u na’funhåyan i che’chu’?  Siempri ha cho’gui esti sa’ na’mamahlåo para u
tutuhun i fundasion ya ti u siña muna’funhåyan i che’chu’; ya siempri todu i
lumi’i’ makassi gui’, ilik-ñiñiha, ‘Atyu’ na tåotåo ha tutuhun manhåtsa una
kosa ni ti ha na’siña muna’funhåyan.’  Patsino yanggin siakåsu na guaha un rai ni
malagu’ umakontra yan ottru rai gi gera, na ada ti siempri u fatå’chung påpa’
ya u katkula kåo siña i dies mit na sindalu-ña ha atåha i benti mit na inimigu
ni mamamaila’?  Yanggin ti ha na’siña,
pues siempri numa’hanåo unus kuåntu gi taotåo-ña mientras chåchagu’ ha’ i
inimigu, para u fanmamaisin håfa taimanu para u guaha pås.  Taiguennåo ha’ lokkui’, tåya’ giya hamyu siña
dumisipulu-hu yanggin ti ha rinunsia todu i guinaha-ña.”</p>
<p>I Ibangheliun i
Saina.</p>

        </section>
        <hr>
        
        <section>
        <h1>XXII DAMENGGU GI UTDINÅRIU NA TIEMPU</h1>
        <p><strong>Date:</strong> August 31, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxii-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                        Sir 3, 17-18, 20. 28-29</p>
<p>Un tinaitai ginin i Lepblun ‘Sirach’</p>
<p>Lahi-hu,
na’humitdi håo yanggin un cho’cho’gui i che’cho’-mu,</p>
<p>ya siempri maguaiya håo mås ki atyu
i mannåna’i rigålu.</p>
<p>Na’mås
humitdi håo, ya un mås takkilu’,</p>
<p>ya siempri un sodda’ suettem-mu gi
as Yu’us.</p>
<p>Cha’-mu
ispipiha atyu i mampus takkilu’ para hågu,</p>
<p>mungnga ma’ega’ga’ atyu i ti un
na’siña.</p>
<p>Ha
agradesi manomtum na sinangan i ilun i såbiu,</p>
<p>gaigi i minaguf i temtum na tåotåo
gi atendidu na talanga.</p>
<p>Ha
pupunu’ i guafi i hanum,</p>
<p>yan i limosna ha na’e’empas i isao
siha.</p>
<p>I
finu’ i Saina.</p>
<p>INEPPIN
I SÅTMU                                                               Ps
68, 4-5. 6-7. 10-11</p>
<p>R.  GI MINAOLEK-MU, O YU’US, UN FA’TINÅSI I
PEPBLI GIMÅ’-ÑA</p>
<p>I
manunas na tåotåo u fanmaguf, u fanmaguf gi me’nan Yu’us;</p>
<p>u
ma silebra yan un dångkulu na minaguf.</p>
<p>Kantåyi si Yu’us, kantåyi i yini’usan na
na’ån-ña;</p>
<p>niSainana’ån-ña.</p>
<p>INEPPI…..</p>
<p>I
tatan i manaisaina yan i dumifefendi i mambi’uda,</p>
<p>Guiya
esti i Yi’us ni såntus i sagå-ña,</p>
<p>Ha
nåna’i gima’-ñiha i ti manma’atetendi,</p>
<p>Ha
kokonni’ i manmapreresu guatu gi ginefsaga,</p>
<p>INEPPI…..</p>
<p>Un
na’uchan måtmu, O Yu’us, gi hilu’ i manerederus;</p>
<p>Un na’ta’lu tåtti i futtalesan i
edda’ i tanu’-ñiha ni kansådu;</p>
<p>guennao
nai nañåga i taotåo-mu;</p>
<p>gi minaolek-mu, O Yu’us, maguguf Un
nå’i i mamopbli ni nisisidat-ñiha.</p>
<p>INEPPI…..</p>
<p>SIGUNDU
NA TINAITAI                                         Heb 12, 18-19. 22-24</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Ti manmåttu hamyu gi una kosa
ni siña mapatcha, taiguihi anai manmåttu i taotåo Israhet, gi mañiñila’ na
guåfi gi Eksu’ Sinai, i hinemhum yan trinisti, i pakyu, i katin i kutneta, yan
i súnidun un bos.  Anai mahunguk ni
taotåo i bos, manmanggågåo na mungnga siha humunguk ottru palåbra.  Inlugåt
manmåttu hamyu gi Eksu’ Sion yan gi siudån i lala’la’ na Yu’us, i linangitan na
Hirusalen, anai manggaigi mit yan mit na manånghit.  Manmåttu hamyu gi na’maguf na inetnun i
primirisa na famagu’un Yu’us, ni manmatugi’ i na’an-ñiha gi langit. Manmåttu
hamyu gi as Yu’us, ni Guiya i hues para interu i taotåo, yan para i espiritun i
manmåolik na tåotåo ni mana’famprifektu.  Manmåttu hamyu gi as Jesus, ni Guiya prumipåra
i nuebu na kuntråta, yan gi masåtpin håga’ ni Ha prumeti mås minaolik ki i
haga’ Abel.</p>
<p>I
finu’ i Saina.</p>
<p>IBANGHELIU                                                                                               Lk 14, 1. 7-14</p>
<p>ÅLELUIA    Mt 11, 29</p>
<p>R.  Åleluia.  
UMA I KATGÅK-KU; ETYAK GIYA GUÅHU, SA’ PASENSIA YAN                                          HUMITDI KURASON-HU.</p>
<p>R.  Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Anai måttu si Jesus gi gima’ un
må’gas na Farisehu para u chotchu, masen ripåra nu i taotåo siha håfa
bidåda-ña.</p>
<p>Intonsis Ha sangåni si Jesus i kumbiti siha un
fina’akumparasion, anai Ha ripåra na manmalagu’ manmatå’chung gi mås måolik na
tå’chung:  “Yanggin guaha kumumbida
hamyu para i fandånggu, cha’-miyu a’atyik i mås yahululu’ na tå’chung gi lamasa
sa’ atyu i u guaha ma kumbida ni takkilo’ña ki hagu.  Ya siña ha’ måttu i kumumbida håo ya u åluk nu
hågu, ‘Na’fatå’chung esti na tåotåo guennåo,’ ya siempri gi minamahlåo-mu
sumigi håo guatu asta i yapåpapa’ na tå’chung.  Yanggin manmakumbida hamyu fanmatå’chung gi
yapåpapa’, kosaki yanggin måttu i kumumbida håo siempri ilek-ña nu hågu,
‘Amigu, maila’ ya un ge’hilu’.’ Taiguini na siempri mali’i’ håo nu i
manamigu-mu ma’onra.  Håyi muna’takkilu’
maisa gui’ u mana’takpapa’ ya håyi muna’takpapa’ maisa gui’ u
mana’takkilu’.”  Ha sangåni si Jesus
i taotåo ni kumumbida Gui’, “Yanggin para un na’amotsa pat un ná’sena håyi
na tåotåo, cha’-mu kumbibida i amigu-mu pat i che’lu-mu pat i parintes-mu pat i
manriku na bisinu-mu.  Siña ha’ kinembida
håo ya umána’empas hamyu.  Åhi’, yanggin
gumuput håo, kumbida atyu siha i mane’egagåo gi chalan, i maninutit, i
mange’yao yan i mambåtchit; ya siempri mabendisi håo sa’ ti siña ma’apasi håo
tåtti.  Si Yu’us un inapåsi yanggin
mana’fanlå’la’ ta’lu i manunas.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> August 23, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu-4/<p>
        <p>FINE’NA NA TINAITAI                                                                               Is
66, 18-21</p>
<p>Un
tinaitai ginin i Lepblun i Prufeta as Isaiah</p>
<p>Taiguini
ilek-ña iSaina:</p>
<p>Måttu yu’ para bai Hu na’fanetnun todu i
nasion siha ni difirentis lingguåhin-ñiha;
siempri manmåttu siha ya u mali’i’ i gloriå-hu. 
Bai Hu pu’luyi un siñåt gi me’nan-ñiha; bai Hu na’fanhånåo atyu siha i
mansopbla ginin i entalu’-ñiha para i nasion siha: para Tarshish, para Put yan
para Lud, para Mosoch, para Tubal yan para Javan, para i manchågu’ siha na
tånu’ ni tåya’ nai mahunguk i na’manman siha na bidå-hu, yan tåya’ nai mali’i’
i gloriå-hu; ya siha para u pruklåma i gloriå-hu gi todu i nasion siha.  Siha para u kinenni’ todu i mañe’lu-mu ginin
todu i nasion kumu inifresi para iSaina,
ya u fanmåttu manma’u’udai gi kabåyu, gi kalesa yan gi kareta, yan gi hilu’
buliku yan kameyu, mangguaguaguatu giya Hirusalen, i santus na sabanå-hu,
ilek-ña iSaina, taiguihi ha’
yanggin machuchuli’ ni ManIsraelitas i inifresin-ñiha gi halum gåsgas nå’yan
para i gima’ i Saina.  Ilek-ña iSaina, unus kuåntu gi entri esti siha
bai Hu atyik kumu mamåli’ yan Levites.</p>
<p>I finu’
i Saina.</p>
<p>INEPPIN I SÅTMU                                                                                       Ps
117, 1-2</p>
<p>R.   (Mk 16, 15) 
FANHÅNÅO PARA TODU I TANU’</p>
<p>YA EN SANGÅNI NU I MAOLIK NA
NUTISIA.</p>
<p>Tina iSaina, hamyu ni nasion siha!</p>
<p>Nå’i Gui’ gloria todu hamyu ni
taotåo!</p>
<p>INEPPI…..</p>
<p>Sa’
fitmi i ginifli’e’-ña para hita;</p>
<p>ya fiet iSainapara todu i tiempu.</p>
<p>INEPPI…..</p>
<p>SIGUNDU NA TINAITAI                                                     Heb
12, 5-7, 11-13</p>
<p>Un
tinaitai ginin i Katta para i ManHibrehu</p>
<p>Hafañe’lus:</p>
<p>Kåo
manmaleffa hamyu ni palåbra siha ni mannåna’i ånimu ni mansinangåni hamyu as
Yu’us kumu famagu’on-ña?  “Patgon-hu,
atendi i Saina yanggin Ha kurihi håo, ya mungnga dinisanima yanggin linalåtdi
håo.  I Saina Ha kuririhi todu i Ha
guaiya, yan Ha kastitiga todu i Ha aksepta kumu patgon-ña.”  Sungun håfa en padesi kumu kastigun un tåta;
i pinadesin-miyu muna’a’annuk na si Yu’us Ha trårata hamyu kumu famagu’on-ña.
Kåo guaha påtgun ti kinastiga as tatå-ña?</p>
<p>Yanggin manmakastiga hit, kalang mohun para hita guihi na mumentu una
kosa ni para u na’fantristi hit, åhi’ ti para u na’fanmaguf hit.  Låo dispues, atyu siha i manmakurihi ni ennåo
na kastigu u magosa pasifiku na premiu gi tinas na lina’la’.</p>
<p>Intonsis, kåhat hulu’ i
manyayas na kannai-miyu yan na’fanmetgut i manlålaolåo na temmun-miyu!  Sigi ha’ manmamokkat gi dinanchi na chålan,
kosaki i ke’yåo na ådding ti u inutit, inlugåt u mågung.</p>
<p>I finu’ i Saina.</p>
<p>IBANGHELIU                                                                                   Lk
13, 22-30</p>
<p>ÅLELUIA    Jn 14, 6</p>
<p>R.  Åleluia. 
 ILEK-ÑA I SAINA, GUÅHU I CHALAN,
I MINAGÅHIT YAN I LINA’LA’;</p>
<p>TÅYA’
MÅFATTU GI TATA SIN U ISGIN IYA GUÅHU.</p>
<p>R. 
Åleluia.</p>
<p>+  Un
tinaitai ginin i såntu Ibangheliu sigun i tinigi’ San Lucas</p>
<p>Humånåo si Jesus mama’nåna’gui gi siudå yan gi
sengsung siha, ya sigi ha’ humatguatu giya Hirusalen. Guaha fumaisin Gui’,
“Asaina, kåo dididi’ ha’ para u fanmasåtba?” Manoppi Gui’,
“Chagi humålum ginin i estretchu na potta. Bai Hu sangåni hamyu na meggai
para u chinagi manhålum låo ti u fansiña. Yanggin kahulu’ i ma’gas i gima’ ya Ha kandålu i petta, ya gaigi håo gi sanhiyung,
tumotohgi yan mandådakdak ya ilelek-mu, ‘Siñot, babayi ham,’ siempri manoppi
Gui’, ‘Ti Hu tungu’ mangginin manu hamyu mågi.’ Pues siempri en tutuhun
sumångan, ‘Manhihita mañotchu yan manggimin. Mama’nå’gui Håo gi chalan-måmi.’
Låo siempri manoppi Gui’, ‘Bai Hu sangåni hamyu, ti Hu tungu’ mangginin manu
hamyu mågi. Ritira hamyu ginin Guahu, hamyu ni tailayi bidan-miyu.’  “Siempri guaha kasao yan chikchik nifin,
yanggin en li’i’ na mansåfu gi Rainun Yu’us si Abrahan, si Isaac, si Jacob, yan
todu i prufeta siha, ya hamyu manmarichåsa. Siempri manmåttu tåotåo siha ginin
i sanhaya yan sanlagu, ginin i sangkattan yan sanlichan ya u fanmatå’chung gi
sagan-ñiha gi giput i Rainun Yu’us. Guaha siha ni manuttimu u famfine’na yan
guaha siha ni mamfine’na u fanuttimu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>MANA’KAHULU’ SÅNTA MARIA GI LANGIT</h1>
        <p><strong>Date:</strong> August 16, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/manakahulu-santa-maria-gi-langit-2/<p>
        <p>FINENE’NA NA TINAITAI                                                              Rv
11:19a; 12:1-6a.10ab</p>
<p>Un
tinaitai ginin i Lepblun Ribilasion</p>
<p>Mababa i templun Yu’us gi langit, ya mali’i’ i Kahun Kuntråta
guihi.</p>
<p>Dispues umannuk un dångkulu yan mistiriosu gi
langit. Iståba un palåo’an, minagågagu ni atdao ya iståba i pilan gi papa’ i
addeng-ña yan kinirorona ilu-ña ni dossi na puti’un. Esta para u fañågu ha’, ya
nina’kåti ni piti yan pinadesin para mañågu. 
Umannuk ottru mistiriosu gi langit. Iståba un dångkulu yan agaga’ na
higånti ni sietti ilu-ña yan dies kanghilon-ña ni kinirorona kada unu gi
ilu-ña. Ha båtsala ni dadalåk-ña un tetset påtti na puti’un ginin i langit ya
ha yuti’ påpa’ gi tanu’. Tumohgi gi me’nan i palåo’an, put i para u tuchu’ i
patgon-ña gigun mafañågu. Dispues ha fañågu un patgun låhi, ni para u gubetna
ni bariya todu i nasion siha. Låo mahabåo i patgun ya makonni’ para as Yu’us
yan para i tronu-ña. Malågu i palåo’an para i disiettu, para atyu na lugåt i Ha
pripåra si Yu’us para guiya.</p>
<p>Dispues hu
hunguk un a’gang na bos gi langit ilelek-ña, “På’gu nai måttu i satbasion
Yu’us!  På’gu nai Ha na’annuk i fuetsån-ña
si Yu’us kumu Rai!  På’gu nai Ha na’annuk
i Misihås-ña ni åoturidåt-ña!”</p>
<p>I finu’ i Saina.</p>
<p>INEPPIN I SÅTMU 
                                                             Ps 45, 10bc.
11. 12ab. 16</p>
<p>R.  I RARAINA
TUMOTOHGI GI AGAPA’-MU, MINAGÅGAGU ORU.</p>
<p>I
raraina matåchung gi agapa’-mu,</p>
<p>minagågagun oru ginin Ophir.</p>
<p>INEPPI…..</p>
<p>Ekkunguk,
hagå-hu, ya un kumprendi; atituyi ya un dalalaki.</p>
<p>Maleffanñaihun ni taotåo-mu yan i
gima’ tatå-mu.</p>
<p>INEPPI…..</p>
<p>Pues
siempri u fangguaiya i rai ni bunitå-mu.</p>
<p>Guiya i ma’gås-mu.</p>
<p>INEPPI…..</p>
<p>Manmaguf
manmakonni’ hålum;</p>
<p>para i palåsyun i rai.</p>
<p>INEPPI…..</p>
<p>SIGUNDU NA TINAITAI                                                                1
Cor 15, 20-27</p>
<p>Un
tinaitai ginin i primet na Kattan San Pablo para i taotåo ‘Corinth’</p>
<p>Hafañe’lus:</p>
<p>Låo estigui’ i
minagåhit na esta i Kristo mana’lå’la’ ginin i finatai, ya Guiya esti
gumarentitiha na atyu siha i manmamaigu’ gi finatai u mana’fanlå’la’ lokkui’.
Taimanu ha’ na måttu i finatai ginin un låhi, pues taiguennåo ha’ lokkui’ na u
fåttu i lina’la’ ginin i finatai un låhi. Taimanu ha’ na todu i taotåo manmåtai
put i mandanña’-ñiha yan si Adan, pues taiguennåo ha’ lokkui’ na todu u
mana’fanlå’la’ ginin i finatai put i mandanña-ñiha gi Kristo.  Låo kada unu u mana’lå’la’ sigun gi
tarihå-ña: I Kristo, fine’na; dispues, gi ha’anin i finatto-ña, todu atyu siha
i taotåo-ña. Dispues di ennåo u fåttu i uttimu; siempri i Kristo Ha gånna todu
i ispirituhåt na manmå’gas, åoturidåt, yan fuetsa, ya u intrega i Rainu guatu
gi as Yu’us Tåta. Debidi u fanggubetna i Kristo astaki Ha gånna si Yu’us todu i
inimigu ya Ha po’lu siha gi papa’ i addeng-na. I uttimu na inimigu ni para u
magånna era i finatai. Ilek-ña i iskritura, “Ha po’lu si Yu’us todu siha
gi papa’ i addeng-na.” Klåru magåhit na i palåbras “todu siha”
ti såsaonåo guini si Yu’us mismu, Guiya pumo’lu todu siha gi papa’ i Kristo.</p>
<p>I finu’ i Saina.</p>
<p>IBANGHELIU                                                                                   Lk
1, 39-56</p>
<p>ÅLELUIA</p>
<p>R.  Åleluia.  
 MANA’KAHULU’ SI MARIA GI LANGIT,</p>
<p>YA MANESSALÅO I MANÅNGHIT YU’US PUT I
MINAGUF-ÑIHA.</p>
<p>R.  Åleluia.</p>
<p>+Un
tinaitai ginin i såntu Ibangheliu sigun gi tinigi’ San Lucas</p>
<p>Chumaddik si Maria guatu gi sengsung giya
Hudeha ni gaigi gi eksu’. Humålum gi gima’ ‘Zechariah’ ya ilek-ña as Isabel,
“Håfa dai che’lu-hu.” Anai hininguk i bos-ña as Isabel manggaloppi i
patgun gi halum tiyån-ña. Inina si Isabel ni Espiritu Såntu ya kumuentus a’gágang,
“Matuna håo entri todu i famalåo’an!  Matuna i patgun ni para un fañågu!  Håfa i rason na u fåttu giya guåhu esti na
dångkulun onru, na i nanan i Saina-hu u fåttu mågi para u bisita yu’?  Gigun hu hunguk i bos-mu, manggaloppi i patgun
gi halum tiyån-hu ni minagof-ña.  U
matuna håo sa’ un honggi na u ma kumpli giya hågu i sinangan i Saina.”</p>
<p>Dispues ilek-ña si Maria:</p>
<p>“I kurason-hu ha tutuna i
tinakhilu’ i Saina,</p>
<p>I anti-hu mañodda’ minaguf gi
as Yu’us i satbadot-hu.</p>
<p>Ha hassu yu’, i humitdi na
tentago’-ña;</p>
<p>ya desdi på’gu todu i taotåo u
ma’ågang yu’ dichosa.</p>
<p>Si Yu’us, i todu Ha na’siña
mandångkulu siha fina’tinås-ña para guåhu,</p>
<p>ya såntus i na’ån’-ña;</p>
<p>Ha ma’asisi’i todu siha i
muma’añåñagui Gui’,</p>
<p>disdi un kinahulu’ tåotåo asta
ottru.</p>
<p>Ha istitira huyung i metgut na
kannai-ña;</p>
<p>ya Ha chalalapun i taotåo siha
ni mambanidosu hinassun-ñiha.</p>
<p>Ha såsaggui’ påpa’ i manmetgut
siha na rai ginin i tronun-ñiha,</p>
<p>ya Ha na’fanakkilu’ i
manakpapa’.</p>
<p>Ha na’fanhåhaspuk i manñålang
ni manmåolik siha na kosas,</p>
<p>ya i manriku Ha rititira sin
håfa.</p>
<p>Ha kumpli i prumeså-ña ni
mañaina-ta,</p>
<p>måttu Gui’ para u ayuda i
tentago’-ña as Israhet;</p>
<p>Ya ti maleffa Ha na’annuk i
mina’ase’-ña as Abrahan</p>
<p>yan i famagu’on-ña para todu i
tiempu.”</p>
<p>Sumåga si Maria gi as Isabel
tres mesis, dispues humånåo tåtti para i gimå’-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIX DAMENGGU GI UTDINÅRIU NA TIEMPU</h1>
        <p><strong>Date:</strong> August 11, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xix-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                               Wis
18, 6-9</p>
<p>Un
tinaitai ginin i Lepblun Tinemtum</p>
<p>Atyu
na puengi matungu’ ha’ kuntiempu ni mañaina-ta,</p>
<p>put ennåo na gigun mali’i’ håfa na klåsin
manhula</p>
<p>nai
mapo’lu i inangokun-ñiha, mansen maguf manå’i ånimu.</p>
<p>I
taotåo-mu mananangga</p>
<p>i satbasion i manunas yan i
manmadistrosan i inimigun-ñiha.</p>
<p>Sa’
anai Un kastiga i kuntråriun-måmi,</p>
<p>ginin esti nai Un na’fanmatuna ham
ni Un ågang.</p>
<p>Sa’
gi sikretu nai manmanufresi sakrifisiu i mañåntus na famagu’un</p>
<p>ya mapraktitika kumu un kurason atyu
i Ha tutuhun i Saina.</p>
<p>I
finu’ i Saina.</p>
<p>INEPPIN I SÅTMU                                                   Ps
33, 1. 12. 18-19. 20-22</p>
<p>R.  (2) 
MANDICHOSU I TAOTÅO SIHA NI MANINATYIK AS YU’US</p>
<p>PARA IYON-ÑA.</p>
<p>Fanmaguf
giSaina, hamyu ni manunas;</p>
<p>umatya i tinina ginin i manunas.</p>
<p>Maguf
i nasion ni ha yå’hu si Yu’us kumuSaina,</p>
<p>i
taotåo siha ni Ha atyik kumu iyon-ña.</p>
<p>INEPPI…..</p>
<p>Atan
ha’ sa’ gaigi i matan iSainagi
rumibirerensia Gui’,</p>
<p>hilu’
atyu siha i manmanangokku nu i yine’ase’-ña,</p>
<p>Para
u nina’fanlibri siha ginin i finatai,</p>
<p>ya
u famprinitehi siha achukka’ tiempun ha’ilas.</p>
<p>INEPPI…..</p>
<p>I
anti-ta ha nanangga iSaina</p>
<p>Guiya
ni ayudantet-ta yan pruteksion-ta.</p>
<p>Puedi
u gaigi giya hami i yine’ase’-mu,Asaina;</p>
<p>hami
ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                     Heb
11, 1-2. 8-19</p>
<p>Un
tinaitai ginin i Katta para i ManHibrehu</p>
<p>Hafañe’lus:</p>
<p>Ginin i
hinenggi ha’ siña muna’fåttu i inangokku ni ta nanangga ya siña nina’annuk i ti
siña ta li’i’ gi prisenti.  Ginin i
hinenggin-ñiha na i manantigu na tåotåo maninaprueba as Yu’us.</p>
<p>Put i
hinenggi na manosgi si Abrahan anai inagang as Yu’us para u hånåo guatu gi
tanu’ ni prinimeti as Yu’us.  Ha dingu i
mismu tano’-ña achukka’ ti ha tungu’ para månu gui’.  I hinenggi sumusteni gui’ kumu un istrangheru
gi tanu’ ni prinimeti as Yu’us.  Sumåga
gui’ gi halum tento’, taimanu ha’ si Isaac yan si Jacob, ni siha lokkui’ marisibi
parehu na prumesa ginin as Yu’us.  Ha nanangga
si Abrahan para u funhåyan i siudå ni maplanuyi yan makåhat gi petmanenti na
fundasion.  Put i hininggen-ña na sumiña
si Abrahan gumai patgun, maseha esta gui’ sen åmku’ ya si Sara esta ti siña
mañågu.  Ha angokku si Yu’us na para u kumpli
i prumeså-ña. Achukka’ esta si Abrahan siña ta åluk na måtai, ginin guiya i
uniku na tåotåo na måttu lahyan na disendensia
achameggai yan i puti’un gi langit, yan i grånun unai gi kantun tåsi.</p>
<p>Manmåtai
todu esti siha na tåotåo gi hinenggi.  Åhi’,
ti marisibi atyu siha i Ha prumeti si Yu’us, låo mali’i’ ha’ ginin i chagu’, ya
ma’aksepta, ya ma’atmiti ha’ na manistrangheru yan
mansinsåsaga siha guini gi tanu’.  Atyu i sumåsangan esti siha mana’klåru na
manmanispipiha siha para tanu’-ñiha.  Åhi’,
ti mahahassu i tanu’-ñiha ni madingu; sa’ yanggin taiguennåo, siempri guaha
chånsan-ñiha para u ma bira siha tåtti.  Inlugåt, måolekña esti na tånu’ i madiseseha,
i linangitan na tånu’. Put ennåo na ti mamåhlåo si Yu’us para u ma’ågang ni
esti siha kumu Yu’us-ñiha, sa’ esta Ha pripåra un siudå para siha.</p>
<p>Put i
hinenggi na ha ufresi si Abrahan i lahi-ña as Isaac kumu sakrifisiu anai
chinagi as Yu’us. Guiya si Abrahan muna’ Ha fa’tinas si Yu’us i prumesa, ya
listu gui’ para u ufresi i uniku na lahi-ña kumu sakrifisiu.  Ilek-ña si Yu’us nu guiya, “Ginin as
Isaac na para u fåttu i disindensiåm-mu
ni Hu prumeti håo.”  Si Abrahan ha
rikuknisa na siña si Yu’us Ha na’lå’la’ ta’lu si Isaac ginin i finatai–ya
ennåo na siña ta åluk na ha risibi si Abrahan si Isaac tåtti ginin i finatai.</p>
<p>I
finu’ i Saina.</p>
<p>IBANGHELIU                                                                                   Lk
12, 32-48</p>
<p>ÅLELUIA</p>
<p>R.  Åleluia.   FANMAKMÅTA YAN FANLISTU!</p>
<p>TI EN TINGU’ NGAI’AN NAI PARA U FÅTTU
I LAHIN I TAOTÅO.                                                                                                                               R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Ilek-ña si Jesus ni mandisipulu-ña:  “Mandikiki’ na famagu’un, cha’-miyu fanma’åñåo gi lina’la’-miyu sa’
maguf si Tatan-miyu para en fannina’i ni Rainu.  Bendi håfa guinahan-miyu ya fanmanlimosna.  Na’guaha pottan munedan-miyu ni ti u matitik,
rikesa gi langit ni tåya’ sakki sina chumuli’ osino u dinistrosa ni ga’ga’.  Amånu nai gaigi i guinaha-mu atyu nai gaigi i
kurason-mu.</p>
<p>“Na’fanmafñut
i sinturon gi sinturan-miyu yan listu na’fanmañila’ i fallut-miyu.  Na’fanaiguihi hamyu i taotåo siha ni
numanangga i finattun i amun-ñiha ginin i fandånggu, kosaki yanggin måttu ya
mandåkdak siña en babayi gui’ sin ditinsion.  Mandichosu atyu siha na muchåchu i mansinedda’
ni amun-ñiha gi finatton-ña ti manmatuhuk.  Åmen, bai hu sangåni hamyu na siempri ha tåpis
gui’ ya nina’fanmatå’chung siha gi lamasa ya u fansinetbi. Yanggin siakåsu na måttu
gui’ gi tatalu’ puengi patsino åntis di u dokku’ i atdao ya mansinedda’ siha
mampriparåo, mandichosu siha siempri.  En
tingu’ ha’, ya hu tungu’ lokkui’, na yanggin ha tungu’ i kabesan i gima’
ngai’an nai para u fåttu i sakki’, ti u sedi na u hinatmi i gimå’-ña.  Put ennåo na na’fanlistu hamyu.  I Lahin i Taotåo para u fåttu guihi na ora
anai ti en nanangga gui’.”</p>
<p>Ilek-ña si
Pedro, “Kåo para hami esti na fina’akumparasion, Asaina, pat para todu i
tanu’?”</p>
<p>Ilek-ña i Saina, “Håyi mohun gi hinassun-miyu atyu i fiet yan i
sattun na tentågu’ ni siempri nina’må’gas nu i amu-ña ya para guiya u
dispåpa’cha huyung ni pattin-ñiha grånun nengkannu’ ni makoko’ku’ guennao na
tiempu?  Suetti atyu na tentågu’ ni
sinedda’ nu i amu-ña machocho’chu’ gi biradå-ña tåtti.  Siguru na siempri nina’ingkatgåo gui’ ni todu
i guinaha-ña.  Låo yanggin i tentågu’
ilek-ña entri guiya, ‘Kakaiha ha’ måttu i amu-hu,’ ya ha tutuhun umanña i lalåhi
yan i famalåo’an na tentågu’, chumochotchu yan gumigimin, yan bumulålachu, pues
siempri måttu tåtti i amun ennåo na tentågu’ gi ha’åni anai ti ninanangga gui’
yan gi ora ni ti ha tungu’.  Siempri
kinastiga gui’ duru ya u pine’lu gui’ kumu atyu i ti siña ma’angokku.  “I isklåbu ni ha tungu’ ha’ i minalagu’ i
amu-ña ya ti ha pripåra gui’ para u kumpli siempri u makastiga duru låo atyu i
ti tumungu’ i minalagu’ i amu-ña maseha ha miresi na u masåolak siempri menus
kastigu-ña.  Yanggin meggai mana’i-ña i
taotåo pues siempri meggai para makupblån-ña.  Mås meggai para makupblån-ña i taotåo ni mås
meggai katgon-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XVIII DAMENGGU GI UTDINÅRIU NA TIEMPU</h1>
        <p><strong>Date:</strong> August 2, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xviii-damenggu-gi-utdinariu-na-tiempu-2/<p>
        <p>FINE’NA NA TANAITAI                                                                              Eccl 1, 2; 2, 21-23</p>
<p>Un tinaitai ginin i Lepblun ‘Ecclesiastes’</p>
<p>Banidå gi entalu’ i banidå siha, ilek-ña si Qoheleh,</p>
<p>banidå gi entalu’ i banidå siha!  Todu i kosas siha banidå!</p>
<p>Estigui’ un tåotåo ni macho’chu’ ha u’usa i tinemtom-ña yan i
tiningo’-ña yan kapås gui’ gi che’chu’, ya debidi u sotta i guinaha-ña para
ottru tåotåo ni ti macho’chu’.  Estigui’
lokkui’ banidå yan un dångkulun disgråsia. 
Ya håfa prubichon-ña i taotåo ginin todu i che’cho’-ña yan i chathinassun i kurason-ña
anai machocho’chu’ gi halum somnak?  Todu
i ha’ani-ña inukukupa ni pininiti; ya gi puengi lokkui’ ti siña trangkilu i
hinasson-ña. 
Estigui’ lokkui’ banidå.</p>
<p>I finu’ i Saina.</p>
<p>INEPPIN I SÅTMU                                                               Ps
90, 3-4, 5-6, 12-13, 14 &17</p>
<p>R.    YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETTUK I KURASON-MIYU.</p>
<p>Låo
Un bira tåtti para potbus i taotåo,</p>
<p>ilelek-mu,
“Bira hamyu tåtti famagu’un tåotåo!”</p>
<p>Sa’
i mit åñus gi me’nå-mu</p>
<p>kalang
nigap ha’, på’gu nai esta maloffan,</p>
<p>osino
kalang i guåtdia gi puengi,</p>
<p>INEPPI…..</p>
<p>Un
na’fåttu uttimun-ñiha;</p>
<p>Gi
sigenti ogga’an manmalingu kalang guinifi;</p>
<p>kalang
i cha’guan ni malåyu.</p>
<p>Dokku’
betdi gi egga’an;</p>
<p>låo
å’anglu’ yan malålayu gi puengi.</p>
<p>INEPPI…..</p>
<p>Fa’nå’gui
ham tumufung dinanchi i ha’ånin-måmi,</p>
<p>kosaki
siña manomtum kurason-måmi.</p>
<p>Na’pasensia
Håo, OAsaina!  Kuåntu dihas tetehnan?</p>
<p>Gai
ma’asi’ nu i tentago’-mu siha!</p>
<p>INEPPI…..</p>
<p>Na’fambula ham ni yine’ase’-mu yanggin manana,</p>
<p>kosaki siña manmaguf ham mangånta todu i
ha’ånin-måmi.</p>
<p>Puedi u iyun-måmi i kariñosu na inadahin iSainai Yi’us-måmi.</p>
<p>Na’misin i che’chu’ i kannai-måmi!</p>
<p>Na’misin i che’chu’ i kannai-måmi!</p>
<p>INEPPI…..</p>
<p>SIGUNDU NA TINAITAI                                                                 Col
3, 1-5. 9-11</p>
<p>Un
tinaitai ginin i Kattan San Pablo para i taotåo ‘Colassae’</p>
<p>Hafañe’lus:</p>
<p>Esta mana’fanlå’la’ hamyu yan i Kristo Jesus,
pues båtga hamyu gi kosas långit, anai                                                                                                                                    
matåta’chung i Kristo gi tronu-ña gi agapa’ na båndan Yu’us.  Cha’-miyu muna’susuha i hinassun-miyu gi kosas
siha guihi, åhi’ ti i kosas esti na tånu’.  Esta manmåtai hamyu, ya i lina’la’-miyu
uma’attuk yan i Kristo gi as Yu’us.  Gaigi
gi Kristo i magåhit na lina’la’-miyu ya yanggin umannuk Gui’, siempri manannuk
hamyu yan Guiya para en fañåonåo gi gloriå-ña!</p>
<p>Intonsis debidi en pinu’ i disehun esti na
tånu’ ni machocho’chu’ giya hamyu, i che’chu’ disunestu, diskaråda, minalagu’ i
sensin, manailayi na disehu, yan ambenterihas (sa’ uma’achuli’ i ambenterihas
yan i ma’adoran i mamfåtsu na yu’us).  Cha’-miyu fana’adagi unu yan ottru, sa’
esta en pila’ i hagas na tåotåo giya hamyu yan i bision-ña siha yan esta
manminagågu hamyu nu i nuebu na tåotåo.  Guiya
esti i nuebu na fina’tinas Yu’us, ni kada biråda Ha rinuenueba gi imahen-ña,
para ki siña nina’kumprendi håo kabålis nu Guiya.  Put esti na esta tåya’ difirensia entri i
MamPagånu yan i ManHudihos, entri i manmasetkumsisiu yan atyu siha i ahi’, i
manistrangheru, i ti manmasibililisa, i manisklåbu yan i manlibri, låo i Kristo
Guiya todu yan gaigi Gui’ gi todu.</p>
<p>I finu’ i Saina.</p>
<p>IBANGHELIU                                                                                   Lk
12, 13-21</p>
<p>ÅLELUIA     Mt 5, 3</p>
<p>R. 
Åleluia.    MANDICHOSU I MAMOPBLIN ESPIRITU;</p>
<p>SA’ U
IYUN-ÑIHA I RAINUN I LANGIT.            R. 
Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Un tåotåo
gi entalu’ i linahyan ilek-ña as Jesus, “Ma’estru, sangåni fan i che’lu-hu
na u dibidi i tanu’ ni ha nå’i ham si tatan-måmi.”  Ineppi as Jesus, “Amigu, håyi Yu’ numå’i
pudet para bai Hu fanhusga, osino, para bai Hu dibidiyi hamyu ni
tanu’-miyu?”  Pues mansinangåni todu
i maniståba guennao, “Adahi hamyu, yan prutehi hamyu ginin todu klåsin ambenterihas;
sa’ ti ginin i guinaha muna’tutunas i lina’lå’-ña i taotåo, achukka’ taimanu
riniku-ña.”</p>
<p>Dispues
mansinangåni as Jesus nu esti na fina’akumparasion, “Un riku na tåotåo
guaha tano’-ña ni mangusesetcha måolik na pruduktu.  Entri guiya ha’ na maisa ilek-ña, ‘Tåya’ lugåt
ni para bai hu po’lu todu i kusetchåk-ku.  Håfa mohun bai hu cho’gui?’  Entri guiya ha’ ilek-ña, ‘Estegui’ bai hu
cho’gui, bai hu yulang påpa’ i sagan pine’lok-ku ya bai hu håtsa unu ni mås
dångkulu, anai siña hu po’lu todu i kusetchåk-ku yan todu siha i guinaha-hu.  Pues bai hu sangånin maisa yu’, Suetti håo na
tåotåo!  Nahung håo ni guinaha-mu para
åpmam na tiempu.  Dispasiuyi ha’ på’gu ya
un gosan maisa håo, kanu’i yan maneskåyi!’  Låo ilek-ña si Yu’us nu guiya, ‘Tontu håo!  På’gu mismu na puengi u fåkpu’ i lina’lå’-mu;
pues håyi para u inaprubetcha todu siha i guinaha-mu?’ “</p>
<p>Putlus
uttimu ilek-ña si Jesus, “Parehu ha’ yan esti atyu siha na tåotåo ni
mannana’etnun rikesa para siha låo ti manriku gi me’nan Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU</h1>
        <p><strong>Date:</strong> July 26, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                               Gn
18, 20-32</p>
<p>Un tinaitai ginin i Lepblun ‘Genesis’</p>
<p>Dispues ilek-ña iSainaas Abrahan, “Guåha siha manmakkat na akusasion kontra
Sudoma yan Gumora, yan sen dångkulu isao-ñiha. 
Debidi bai Hu hånåo påpa’ para bai Hu kétungu’ kåo manmagåhit i
akusasion ni Hu hunguk pat åhi’.”</p>
<p>Intonsis må’pus i dos låhi ya humanåoguatu Sudoma, låo sumåga ha’ iSainayan si Abrahan.  Malak guatu si Abrahan giSainaya mamaisin, “Kåo magåhit na
para Un distrosa i manunas yan i manailayi? 
Yanggin guaha singkuenta na manunas gi siudå, kåo para un distrosa
interu i siudå?  Kåo ti para Un na’måhñao
put para Un såtba i singkuenta?  Siguru
na ti para Un punu’ i manunas yan i manailayi. 
Impusipbli ennåo!  Ti siña un
cho’gui ennåo. Yanggin un cho’gui, pues siempri mangkinastiga i manunas yan i
manailayi.  Impusipbli ennåo.  I hues todu i tanu’ debidi u cho’gui i
hustisia.”  Manoppi iSaina, “Yanggin mañodda’ Yu’
singkuenta na manunas giya Sudoma, ti bai Hu distrosa i siudå put
siha.”  Kumuentus ta’lu si Abrahan:
“Put fabot dispensa sa’ kalang båtbaru yu’ ni sigi ha’ di hu kuentusi Håo,
Asaina.  Tåotåo ha’ yu’ ya tåya’ direchok-ku
para bai sangan ni håfa.  Låo yanggin
siakåsu na kuarenta’isingku ha’ na manunas na tåotåo inlugåt di singkuenta. Kåo
para Un distrosa interu i siudå sa’ put i menus singku?”  Manoppi iSaina, “Ti bai Hu distrosa i siudå yanggin mañodda’ yu’
kuarenta’isingku na manunas na tåotåo.” 
Kumuentus ta’lu si Abrahan: 
“Yanggin siakåsu na ennao ha’ i kuarenta guaha.”  Manoppi iSaina: “Ti bai Hu distrosa yanggin guaha kuarenta.”  Ilek-ña si Abrahan, “Put fabot cha’mu
lalålalu’, Asaina, låo debidi bai hu kuentus ta’lu.  Håfa mohun ya trenta ha’ guaha?”  Ilek-ña iSaina, “Ti bai Hu distrosa yanggin guaha trenta.”  Ilek-ña si Abrahan, “Put fabot dispensa
sa’ kalang båtbaru yu’ ni sigi ha’ di hu kuentusi Håo, Asaina.  Håfa mohun ya ennao i benti ha’
masodda’?”  Ilek-ña iSaina, “Ti bai Hu distrosa yanggin
guaha benti.”  Ilek-ña si Abrahan,
“Put fabot cha’mu lalålalu’, Asaina, ya bai hu kuentus un biåhi ha’ ta’lu.
Håfa mohun ya ennao i dies ha’ masodda?”  Ilek-ña iSaina,
“Ti bai Hu distrosa yanggin guaha dies.”</p>
<p>I
finu’ i Saina.</p>
<p>INEPPIN
I SÅTMU                                                               Ps
138, 1-2. 2-3. 6-7. 7-8</p>
<p>R.  ASAINA, ATYU NA HA’ÅNI ANAI MAMAISIN YU’
AYUDU, UN OPPI YU’.</p>
<p>Hu
nå’i Håo gråsia,Asaina, yan todu i
kurason-hu,</p>
<p>sa’ un hunguk i palåbras i
pachot-tu;</p>
<p>hu
kantåyi Håo gi me’nan i manyu’us siha.</p>
<p>Hu
saluda guatu i santus na templom-mu;</p>
<p>Hu tuna i na’ån-mu sa’ put i
guinaiyam-mu yan fiet Håo.</p>
<p>INEPPI…..</p>
<p>Put
i yine’ase’-mu yan i minagahet-mu;</p>
<p>sa’ Un na’annuk na må’gas gi hilu’
todu</p>
<p>i
na’ån-mu yan i tinago’-mu.</p>
<p>Anai
hu ågang Håo, Un oppi yu’;</p>
<p>Un
na’metgut i espiritu-hu.</p>
<p>INEPPI…..</p>
<p>Takkilu’
nai gaigi iSaina, låo Ha adadahi i
manakpapa’</p>
<p>yan Ha chagugu’i i mambanidosu</p>
<p>Achukka’
mamomokkat yu’ gi halum i piligru,</p>
<p>Un prutetehi yu’ ginin i linalålu’ i
inimigu-hu.</p>
<p>INEPPI…..</p>
<p>Un
istitira huyung i kannai-mu; i agapa’-mu sumåsatba yu’.</p>
<p>Humahami
yan iSainaasta i uttimu.</p>
<p>Asaina,
i guinaiyam-mu u dinira para todu i tiempu.</p>
<p>Cha’-mu
disatetendi i che’chu’ i kannai-mu!</p>
<p>INEPPI…..</p>
<p>SIGUNDU
NA TINAITAI                                                                Col
2, 12-14</p>
<p>Un tinaitai ginin i Kattan San Pablo para
i taotåo ‘Colassae’</p>
<p>Hafañe’lus:</p>
<p>Anai manmatakpångi hamyu manmahåfut hamyu
yan i Kristo, ya gi båotismu manmakåhat hamyu yan i Kristo ginin i
hinenggin-miyu gi aktibu na nina’siñan Yu’us, ni muna’lå’la’ i Kristo ginin i
finatai.  Ginin un tiempu manmåtai hamyu
gi esperituhåt put i isao-miyu yan put i maniståba hamyu MamPagånu ya ti en
praktitika i Lai.  Låo esta si Yu’us Ha
na’fanlå’la’ hamyu yan i Kristo.  Esta si
Yu’us Ha asi’i hit ni isåo-ta siha.  Ha
kansela i ti mambunitu siha na dibi-ta ni manma’apunta påpa’, yan todu siha i
ta miresi, Ha chuli’ ginin hita esti siha ya Ha atåni gi kilu’us.</p>
<p>I finu’ i Saina.</p>
<p>IBANGHELIU                                                                                   Lk
11, 1-13</p>
<p>ÅLELUIA     Rom 8. 15</p>
<p>R.  Åleluia. 
ESTA EN RISIBI I ESPIRITU NI MUNA’FAMFAMAGU’UN YU’US HIT,</p>
<p>YA GININ ATYU NA ESPIRITU NA TA Å’AGANG SI
YU’US TATÅ-TA.</p>
<p>R.  Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Un biåhi iståba na manånayuyut
si Jesus gi un lugåt.  Anai munhåyan,
måttu guatu giya Guiya un disipulu ya ilek-ña, “Fa’nå’gui ham fan, Asaina,
manmanåyuyut, taimanu ha’ fa’na’gueñ-ña si Juan ni mandisipulu-ña.”  Ilek-ña si Jesus nu siha, “Taiguini gagao-miyu
yanggin manmanåyuyut hamyu:</p>
<p>Tåta, u
matuna i na’ån-mu,</p>
<p>u mamaila’ i gubetnom-mu.</p>
<p>Nå’i ham kada diha ni agun-måmi.</p>
<p>Asi’i ham nu i isao-måmi,</p>
<p>sa’ in asisi’i todu atyu siha i umisagui
ham;</p>
<p>ya cha’-mu muna’fanmatetenta ham.”</p>
<p>Pues ilek-ña si Jesus nu i
mandisipulu-ña, “Siakåsu unu giya hamyu humånåo para i gima’ i amigu-ña gi
tatalu’ puengi ya u åluk nu guiya, ‘Amigu, presta yu’ tres pån guennao.  På’gu ha’ måfattu un amigu-hu gi gima’ ni
pumasesehu ya tåya ni håfa siña hu plantåyi gui’;’ ya siakåsu na manoppi gui’
ginin i sanhalum ya ilek-ña, ‘Båsta manatburota.  Esta hu kandålu todu i petta, ya manmamaigu’
ham yan i famagu’on-hu, pues ti siña kahulu’ yu’ para bai hu nå’i håo ni håfa
‘– Bai hu sangåni hamyu, na achukka’ siakåsu ti u kahulu’ para un nina’i ni
pån sa’ put i amigu-mu gui’, siempri kahulu’ ya un nina’i todu ni malago’-mu
sa’ ti mamåhlao håo na un sigi-ha’ mamaisin.</p>
<p>“Ennåo mina’ bai Hu sangåni
hamyu:  Fanmanggågåo, ya en fanmanå’i;
fanmanespiha, ya en fanmañodda’; fanmanyå’hu, ya en fanmababayi.  Sa’ todu i manmanggågåo u fanmanå’i, todu i
manmanispiha u fanmañodda’, yan todu i manmanyå’hu u fanmababayi.  Kåo guaha giya hamyu ni mantåta u nå’i i
patgon-ña kulepbla yanggin ginagao gui’ guihan? 
Pat u nå’i gui’ eskorpiu yanggin
ginagao gui’ chåda’?  Achukka’ ti mansen
måolik hamyu, en tingu’ ha’ numå’i i famagu’un-miyu ni manmåolik siha na
kosas.  Kuåntu mås i Tata gi langit en
fannina’i ni Espiritu Såntu yanggin en faisin Gui’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVI DAMENGGU GI UTDINÅRIU NA TIEMPU</h1>
        <p><strong>Date:</strong> July 21, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvi-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                               Gn
18, 1-10a</p>
<p>Un
tinaitai ginin i Lepblun ‘Genesis’</p>
<p>Finatoigui si Abrahan nu iSainagi fi’un i trongkun ‘terebinth’
giya Mamre, mientras matåta’chung gi intrådan i gimå’-ña palapåla, anai esta
mamaipi i ha’åni.  Anai tumalak hilu’, ha
li’i’ tres na lalåhi manotohgi gi uriyå-ña. 
Anai ha li’i’ esti siha, malågu ginin i intrådan i gimå’-ña palapåla
para u fantinaggam siha; ya anai mañaluda påpa’ ilek-ña:  “Siñoris, sedi yu’ ya bai hu faisin
hamyu ni esti na fabot, cha’-miyu fanhåhahnanåo.  U machuli’ mågi dididi’ hånum ya en fa’gåsi i
adding-miyu, yan dispues fandiskånsa gi papa’ esti na trongkun håyu.  Yåki esta manmåttu hamyu bai hu chuli’ mågi
dididi’ nengkannu’, ya en na’fanfresku hamyu; ya dispues nai en fanhånåo gi
hinanao-miyu.”  Manmanoppi i tres,
“Måolik ennao, cho’gui håfa ilek-mu.”</p>
<p>Humålum insigidas si Abrahan gi palapåla
ya ha sangåni si Sarah, “Såhyåo, fañuli’ tres mididan harina!  Yaka’ ya un fama’tinas pån.”  Malågu si Abrahan para i katdumin guaka ya ha
atyik i mañaña’ sinsen-ña na tatneru ya ha nå’i i sitbinten-ña ya ha na’lågu
insigidas.  Dispues ha chuli’ i letchi
yan nåtas letchi, yan i katni ni mapripåra, ya ha plånta esti gi me’nan-ñiha;
ya ha setbi siha gi papa’ i trongkun håyu mientras mañochotchu.</p>
<p>Mafaisin gui’, “Månggi i asaguå-mu as
Sarah?”  Manoppi, “Gaigi gi
halum palapåla.”  Unu gi entri siha
ilek-ña, “Siempri måttu yu’ ta’lu guini gi ottru såkkan, ya siempri esta
gai lahi si Sarah.”</p>
<p>I
finu’ i Saina.</p>
<p>INEPPIN I SÅTMU                                                                           Ps
15, 2-3. 3-4. 5</p>
<p>R.    ATYU I CHUMOCHO’GUI I TINAS U LÅ’LA’ GI
ME’NAN I SAINA.</p>
<p>Atyu
i mamomokkat sin isao yan ha chocho’gui i tininas;</p>
<p>ni sumåsangan i minagåhit gi
kurason-ña;</p>
<p>Yan ti ha na’måmancha i ottru tåotåo
siha ni hila’-ña.</p>
<p>INEPPI…..</p>
<p>Ti
ha na’lålamin i prohimu-ña,</p>
<p>ni ti ha sånganñañaihun siha;</p>
<p>Ginin
guiya na manmachatlili’i’ i manailayi,</p>
<p>mientras ha o’onra atyu siha i
manma’åñao nu iSaina.</p>
<p>INEPPI…..</p>
<p>Ti mama’ganånansia
ni salappe’-ña</p>
<p>ya ti manaksesepta salåppi’ kontra i
manunas.</p>
<p>Atyu
i chumocho’gui esti siha</p>
<p>ni ngai’an nai u ma’istotba.</p>
<p>INEPPI…..</p>
<p>SIGUNDU NA TINAITAI 
                                                               Col
1, 24-28</p>
<p>Un
tinaitai ginin i Kattan San Pablo para i taotåo ‘Colossae’</p>
<p>Hafañe’lus:</p>
<p>På’gu maguf yu’ put i pinadisi-hu put
hamyu, sa’ ginin esti na pinadesi hu ayuyuda muna’kabålis håfa tetehnan gi
pinadesin i Kristo put i tataotåo-ña, era i Gima’Yu’us. Esta yu’ mafa’tentågu’
i Iklesian Yu’us, ni guiya numå’i yu’ ni esti na cho’chu’ para bai hu cho’gui
para minaolik-miyu. Guiya esti na cho’chu’ atyu i para u mapruklåma kabålis i
minsåhi, guiya esti atyu na sikretu i Ha nå’na’ ginin todu i taotåo siha desdi
i manmaloffan na tiempu ya på’gu nai Ha na’matutungu’ ni taotåo-ña.  I plånun Yu’us era i para u na’matungu’ ni
taotåo-ña i sikritu-ña, esti i riku yan gloriosu na sikretu ni gaigi giya Guiya
para todu i taotåo siha.  Esti na sikretu
era i Kristo ni gaigi giya hamyu, ni kumeke’ilekña na para en fañåonåo gi glorian
Yu’us.  Pues in setmunñañaihun i Kristo
para todu.  In i’isa todu klåsin tinemtum
para in akunseha yan para in fa’nå’gui siha para ki siña in kenni’ todu siha
guatu gi me’nan Yu’us kumu mano’a na tåotåo mandadaña’ yan i Kristo.</p>
<p>I
finu’ i Saina.</p>
<p>IBANGHELIU                                                                                   Lk
10, 38-42</p>
<p>ÅLELUIA     Lk 8. 15</p>
<p>R.  Åleluia. 
 MANMAGUF ATYU SIHA I MANSÅTTUN
KURASON-ÑIHA</p>
<p>KUMUMPLI I
FINIHU’,</p>
<p>YAN MANMANGUSETCHA GININ I MINESNGUN-ÑIHA.</p>
<p>R.  Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Måttu si Jesus gi un songsung ya tinaggam Gui’ ni un palåo’an ni na’ån-ña
si Martha.  Gai che’lu gui’ Maria ni
matå’chung påpa’ gi adding i Saina para u ékkunguk i fina’na’guen-ña.  Nina’båba si Martha sinienteñ-ña sa’ guiya ha’
todu i che’chu’; pues malak guatu ya ilek-ña,
“Asaina, kåo ti inistototba håo ni ennao i che’lu-hu sa’ ha sotta todu i
che’chu’ para guåhu?  Sangåni gui’ fan ya
u mamaila’ ya u ayuda yu’!”  Ineppi
gui’ nu i Saina, “Martha, Martha!  Meggai
chathinassoso-mu yan inistototba håo ni meggai siha na kosas, låo una kosa ha’
prisisu.  Dinanchi inayek-ña si Maria, ya
ti u ma’åmut ni ennao.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XV DAMENGGU GI UTDINÅRIU NA TIEMPU</h1>
        <p><strong>Date:</strong> July 14, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xv-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                               Dt
30, 10-14</p>
<p>Un
tinaitai ginin i Lepblun ‘Deuteronomy’</p>
<p>Ilek-ña
si Moises nu i taotåo siha:  “I
mohun ya en ekkunguk i bos iSaina,
i Yi’us-miyu ya en che’gui i tinago’-ña yan i areklamenton-ña ni manmatugi’
guini na lepblun lai, anai en bira hamyu tåtti giSaina, i Yi’us-miyu, yan todu i kurason yan i antin-miyu.</p>
<p>“Sa’
esti na tinagu’ i hu fafaisin hamyu para en kimpli på’gu na ha’åni ti
mistiriosu yan ti chågu’ ginin hamyu. 
Taigui guihi hulu’ gi langit na para en aluk, ‘Håyi para u falak hulu’
gi langit ya para u chuli’i’ hit, kosaki siña ta kumpli?’  Osino gaigi gi ottru båndan tåsi, ya para en
aluk, ‘Håyi para u hånåo gi tasi ya para u chuli’i’ hit, kosaki siña ta kumpli?’  Åhi’ ti taiguennao, sinoki gof hihut giya
hamyu, esta gaigi gi pachut yan gi kurason-miyu; hokkuk ha’ para en che’gui i
para en kimpli.”</p>
<p>I finu’ i Saina.</p>
<p>INEPPIN I SÅTMU                                                         Ps 69, 14. 17. 30-31. 33-34. 36.
37</p>
<p>R.  (33)   ISPIHA I SAINA GI NISISIDÅT-MIYU, YA SIEMPRI
EN FANLÅ’LA’.</p>
<p>Lao
hu tåtayuyut Håo,Asaina,</p>
<p>para Un ékkunguk i ginagågåo-hu.</p>
<p>O
Yu’us, gi dangkulun kariñu-mu ékkunguk yu’</p>
<p>ni siguru na ayudu-mu.</p>
<p>Oppi
yu’,Asaina, sa’ geftao i guinaiyam-mu;</p>
<p>gi
dangkulun mina’ase’-mu bira Håo mågi giya guåhu.</p>
<p>INEPPI…..</p>
<p>Låo
malångu yan puti yu’;</p>
<p>prutehi yu’ ni ayudu-mu, O Yu’us.</p>
<p>Ya
bai hu tuna gi kanta i na’an Yu’us,</p>
<p>yan bai hu tuna Gui’ ginin i agradisimentok-ku.</p>
<p>INEPPI…..</p>
<p>“Hamyu
ni manakpapa’, atan, ya en fanmaguf;</p>
<p>hamyu ni umispipiha si Yu’us, u
fanmaguf kurason-miyu!</p>
<p>Sa’
iSainaHa huhunguk i pepbli,</p>
<p>ya
ti malelefa ni manmapreresu.”</p>
<p>INEPPI…..</p>
<p>Sa’
si Yu’us para u såtba iya Sion</p>
<p>ya u kåhat di nuebu i siudå siha giya
‘Judah’.</p>
<p>I
disindensian i tentago’-ña siha u inirensia,</p>
<p>ya atyu siha i gumuaiya i na’ån-ña u
fañåga guennao.</p>
<p>INEPPI…..</p>
<p>SIGUNDU NA TINAITAI 
                                                               Col
1, 15-20</p>
<p>Un
tinaitai ginin i Kattan San Pablo para i taotåo ‘Colossae’</p>
<p>I Kristo Guiya
i a’annuk na imåhin i ti a’annuk na Yu’us.</p>
<p>Guiya i primirisa na Patgun Låhi, ni takkilo’ña ki todu i manmafa’tinas
siha.</p>
<p>Ginin Guiya
na si Yu’us Ha fa’tinas todu i kosas siha gi langit yan gi tånu’,</p>
<p>i mana’annuk yan i ti mana’annuk na kosas siha, kuntodu i espirituhåt na
fuetsa,</p>
<p>i saina siha, i manmå’gas yan i åoturidåt siha.</p>
<p>Ha fa’tinas
si Yu’us interu i tanu’ yan i langit ginin Guiya yan para Guiya.</p>
<p>Mo’na i
Kristo gaigi ki todu i kosas siha,</p>
<p>ya gi dinanña’ yan Guiya todu i kosas siha guaha sagan-ñiha.</p>
<p>Guiya i
kabesan i tataotåo-ña, era i Gima’Yu’us;</p>
<p>ya ginin Guiguiya i lina’la’ i tataotåo.</p>
<p>Guiya i
primirisa na Patgun Låhi, ni mana’lå’la’ ginin i finatai,</p>
<p>kosaki Guiya ha’ na maisa u primeru gi todu i nina’huyung siha.</p>
<p>Ginin i disision
Yu’us ha’ mismu na gaigi gi Lahi-ña i kabålis na naturåt Yu’us.</p>
<p>Ennåo na si Yu’us Ha disidi para u na’ta’lu tåtti giya Guiya interu i
tånu’ yan i langit</p>
<p>ginin i Lahi-ña.</p>
<p>Ha na’fåttu si Yu’us i pås ginin i sakrifision i finatai i Lahi-ña gi
kilu’us,</p>
<p>ya ginin esti na Ha na’ta’lu tåtti giya Guiya interu i kosas siha, gi
tanu’ yan kuntodu gi langit.</p>
<p>I
finu’ i Saina.</p>
<p>IBANGHELIU                                                                                   Lk
10, 25-37</p>
<p>ÅLELUIA     Jn
6, 64, 69</p>
<p>R.  Åleluia. 
ASAINA, I FINO’-MU ESPIRITU YAN LINA’LA’,</p>
<p>GAIGI GIYA HÅGU I FINU’ I TAIHINEKKUK NA
LINA’LA’.</p>
<p>R. 
Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Un abugåo
måttu guatu para u chagi muna’kegoddun si Jesus.  Ilek-ña, “Ma’estru, håfa debidi bai hu
cho’gui para bai hu gånna i taihinekkuk na lina’la’?”  Ineppi gui’ as Jesus, “Håfa matugi’ gi
lai? Håfa kinemprendem-mu?”  Manoppi
i taotåo:  ” ‘Debidi un gofli’i’ i
Saina i Yi’os-mu yan todu i kurason-mu, yan todu i anti-mu, yan todu i fuetsåm-mu,
yan todu i hinassom-mu; yan i prohimu-mu
taiguihi i ginefli’e’-mu nu hågu mismu.’ ”  Ilek-ña si Jesus, “Dinanchi i ineppem-mu,
cho’gui esti ya siempri un lå’la’.”</p>
<p>Låo malagu’ i abugåo na u matungu’ na
tutunas ha’ i bidå-ña put ennåo na ha faisin si Jesus, “Låo håyi i prohimu-hu?”  Manoppi si Jesus, “Un tåotåo humåhanåo
påpa’ ginin Hirusalen para ‘Jericho’, anai ma’atåka gui’ nu i mansakki,
mana’sin magågu yan ma’anña gui’, dispues masotta gui’ kumekematai. Umafakcha’
na tototunuk lokkui’ gi chalan un påli’ i ManHudihos; anai ha li’i’ gui’
umisgin i ottru båndan chålan ya humåhnanåo. Taiguennåo ha’ lokkui’ bidå-ña i
Ayudåntin i Templu, humånåo guatu ya ha atan i taotåo, dispues malak i ottru
båndan chålan ya humåhnanåo. Låo un Samaritånu ni pumasesehu maloffan lokkui’
guennao ya anai ha li’i’ gui’ nina’piniti kurason-ña. Malak guatu ya ha
palala’i låña yan binu i chetnot-ña ya ha be’i; dispues ha na’ma’udai i taotåo
gi ga’-ña gå’ga’ ya kinenni’ gui’ guatu gi fina’guma’, ya inasisti gui’. Gi
sigenti diha ha laknus dos pidåsun salåppi’ ya ha nå’i i gai gima’, ya ilek-ña,
‘Asisti esti na tåotåo ya gi biradå-hu bai hu apåsi håo ni gastom-mu nu guiya.’
”  Putlus uttimu ilek-ña si Jesus,
“Håyi guini gi tres muna’annuk na prohimu-ña
esti na tåotåo ni ma’anña ni mansakki?”  Manoppi i abugåo, “Atyu i muma’åsi’ nu
guiya.”  Manoppi si Jesus, “Pues
hånåo ya un cho’gui taiguennao lokkui’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU</h1>
        <p><strong>Date:</strong> July 6, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu-3/<p>
        <p>FINE’NA
NA TINAITAI                                                                               Is 66, 10-14c</p>
<p>Un tinaitai ginin i Lepblun i Prufeta
as Isaiah</p>
<p>Taiguihi
ilek-ña iSaina:</p>
<p>Fanhamyu
manmaguf yan iya Hirusalen ya na’fanguntentu hamyu put guiya,</p>
<p>todu hamyu ni gumuaiya gui’;</p>
<p>Na’fansen
maguf hamyu yan guiya,</p>
<p>todu hamyu ni mampininiti put
guiya!</p>
<p>I
mohun ya un saonåo sumusu</p>
<p>gi letchin i kunsuelu-ña,</p>
<p>Ya
un maguf gumimin letchi</p>
<p>gi misin na sisu-ña!</p>
<p>Sa’ taiguihi ilek-ña iSaina:</p>
<p>Bai
Hu riega gui’ rikesa kalang sadduk,</p>
<p>ya i rikesan i nasion siha u
fanaiguihi i machuchuda’ na milak.</p>
<p>Kumu
neni siempri manhineggui hamyu gi kannai-ña,</p>
<p>ya en fangkinariñu gi hilo’-ña;</p>
<p>Taiguihi
yanggin ha kunsuela i nana i lahi-ña,</p>
<p>Guåhu lokkui’ bai Hu kunsuela hamyu;</p>
<p>ya siempri en sedda’ i
kunsuelun-miyu giya Hirusalen.</p>
<p>Yanggin
en li’i’ esti, siempri manmaguf i kurason-miyu,</p>
<p>ya u fanlå’la’ i tataotåo-miyu
kalang chå’guan.</p>
<p>Ya
i fuetsan iSainasiempri matungu’
ni sitbinten-ña.</p>
<p>I finu’ i Saina.</p>
<p>INEPPIN
I SÅTMU                                                   Ps
66, 1-3. 4-5. 6-7. 16, 20</p>
<p>R.  PO’LU YA U ESSALÅO I TANU’ GI MINAGUF PARA SI
YU’US</p>
<p>Fanessalåo
kun minaguf para si Yu’us, todu hamyu ni manggaigi gi tanu’;</p>
<p>kantåyi tinina para i glorian i
na’ån-ña;</p>
<p>pruklåma i takkilu’ na matunå-ña.</p>
<p>Sangåni
si Yu’us, “Manna’manman siha i bidå-mu!”</p>
<p>INEPPI…..</p>
<p>“Todu
i manggaigi gi tanu’ mandimu gi me’nå-mu;</p>
<p>makantåyi
Håo, makantåyi i na’ån-mu!”</p>
<p>Fanmamaila’ ya en li’i’ i che’chu’ Yu’us,</p>
<p>manna’manman
bidå-ña para hita.</p>
<p>INEPPI…..</p>
<p>Ha
tulaika i tasi para un ånglu’ na tånu’,</p>
<p>manmamokkat siha gi entalu’ i
sadduk;</p>
<p>pues maila’ ya ta fanmaguf giya Guiya.</p>
<p>Manggubebetna
ni minetgot-ña para todu i tiempu.</p>
<p>INEPPI……</p>
<p>Fanekkunguk,
todu hamyu ni manma’åñao as Yu’us,</p>
<p>mientras hu diklårara håfa bidå-ña
nu guåhu.</p>
<p>U
matuna si Yu’us ni Ha nåna’i yu’ ni malago’-hu</p>
<p>i mina’åsi’ ni hu gågagåo gi
tinayuyut.</p>
<p>INEPPI…..</p>
<p>SIGUNDU
NA TINAITAI                                                                      Gal 6, 14-18</p>
<p>Un tinaitai ginin i Kattan San Pablo
para i taotåo ‘Galatia’</p>
<p>Hafañe’lus:</p>
<p>Låo guåhu hokkuk ha’ nai bai
hu banidosu put i kilu’us i Saina as Jesukristo; sa’ put i kilu’os-ña na i
tanu’ måtai giya guåhu, yan guåhu måtai yu’ para i tanu’. Tåya’ ni håfa bali-ña
kåo masetkumsisio i taotåo pat åhi’; hokkuk ha’ bali-ña i para un huyung nuebu
na fina’tinas.  Para atyu siha na tåotåo
i dumalalalaki esti na lai gi lina’la’-ñiha, i pås yan mina’åsi’ u gaigi giya
siha–giya siha yan gi todu i taotåo Yu’us!</p>
<p>Putlus uttimu: cha’-ña ni unu umatburorota
yu’ mås, sa’ i paladang ni gaigi gi tataotåo-hu muna’a’annuk na isklåbun Jesus
yu’.</p>
<p>I grasian i Saina-ta as Jesukristo u gaigi
giya hamyu, hafañe’lus. Åmen.</p>
<p>I
finu’ i Saina.</p>
<p>IBANGHELIU                                                                              Lk 10, 1-12. 17-20,</p>
<p>ÅLELUIA     Col 3, 15-16</p>
<p>R.  Åleluia. 
 PUEDI I PÅS I KRISTO U
FANGGUBETNA GI KURASON-MIYU;</p>
<p>YAN I KINABÅLIS I FINANA’GUEN-ÑA U
LÅ’LA’ GI SANHALUM-MIYU.                                                                                                                             R.  Åleluia.</p>
<p>+  
Un tinaitai ginin i såntu Ibangheliu sigun i tinigi’ San Lucas</p>
<p>Dispues di esti, manapunta i Saina sitentaidos mås na disipulu ya Ha
na’fanhånåo siha dos in dos para todu i sengsung yan lugåt siha ni para u
bisita.  Ilek-ña nu siha,  “Dinanchi na såkkan i kusetcha låo
dididi’ ha’ para u fanmango’ku’; pues faisin i ma’gas i kine’ku’ ya u ná’hånåo
mås mamfafacho’chu’ para u fanmango’ku’.  Fanhånåo ya hahasso esti: Hu na’fanhahanåo
hamyu kalang kinilu gi entalu’ i lobu siha.  Cha’-miyu fanmangingilili båstun pat balutan;
cha’-miyu fansinandådalias yan cha’-miyu fanmañaluluda ni håyi gi chalan.  Maseha månu na guma’ nai manhålum hamyu,
sångan fine’na, ‘Pås para esti na guma’.’  Yanggin guaha pasifiku na tåotåo guennåo, pues
siempri oggan i pås-miyu giya guiya; låo yanggin tåya’, pues siempri tuma’lu
tåtti i pås giya hamyu.  Fañåga gi
etmismu guma’ ya kannu’ yan gimin håfa guahan-ñiha, sa’ i hutnaleru chumilung
yan i apås-ña.  Cha’-miyu tulalaika i
sagan-miyu desdi un guma’ asta ottru.  “Maseha
månu na siudå nai manhålum hamyu, dispues di manmataggam hamyu, kannu’ håfa
maplånta gi me’nan-miyu, yan na’fanhomlu’ i manmalångu guennåo.  Sangåni siha, ‘Måttu esta i Rainun Yu’us.’  Låo yanggin ti manma’aksepta hamyu nu i taotåo
gi sengsung ni manhålum hamyu fanhånåo para i chalan ya en aluk,  ‘Bai in tantan i petbus esti na songsung ginin
i adding-måmi kuentan testimoniu kontra hamyu.  Låo kumprendi na hihut esta i Rainun Yu’us.’  Bai Hu asigura hamyu, na siempri menus
kastigu-ña Sudoma ki esti na klåsin songsung.</p>
<p>Manmåttu tåtti i
sitentaidos mansen maguf ya ilik-ñiha, 
“Ma’estru, kuntodu i manganiti siha manmanosgi ni tinagu’-måmi gi
na’ån-mu.”   Gi ineppen-ña si Jesus
ilek-ña, “Hu li’i’ si Satanås basnak kalang låmlam ginin i langit.  Atan ha’ håfa bidå-hu; Hu nå’i hamyu pudet para
en gatcha’ i kulepbla yan i iskopiu yan todu i fuetsan i inimigu, ya tåya’ para
en fannina’chetnudan.   Låo na’mås
dångkulu minaguf-miyu put i manmatugi’ i na’an-miyu gi langit ki put i manggái pudet
hamyu kontra i aniti.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIII DAMENGGU GI UTDINÅRIU NA TIEMPU</h1>
        <p><strong>Date:</strong> June 28, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiii-damenggu-gi-utdinariu-na-tiempu-3/<p>
        <p>FINE’NA NA TINAITAI 
                                                                 1
Kgs 19, 16b. 19-21</p>
<p>Un
tinaitai ginin i fine’na na Lepblun i Manrai</p>
<p>Ilek-ña
iSainaas Elijah:  “Siempri hågu para un olius si Elisha, i
lahin Shaphat i taotåo Abel-meholah, ya guiya para un tinahgui kumu
prufeta.”</p>
<p>Humånåo si Elijah, ya umasudda’ yan si
Elisha, i lahin Shaphat, mientras manalåladu yan dossi na buliku; guiya
tumattitiyi i dossi.  Malak guatu si
Elijah gi as Elisha ya ha tåmpi ni magagu-ña. 
Ha dingu si Elisha i buliku, ya malågu’ ya ha tattiyi si Elijah, ya
ilek-ña nu guiya, “Put fabot nangga ya bai hu chiku si tatå-hu yan si
nanå-hu, ya bai dalalaki håo.” 
Manoppi si Elijah, “Sigi tåtti! 
Kåo guaha ada bidå-hu nu hågu?” 
Diningu gui’ as Elisha, ya si Elisha ha konni’ i buliku ya ha punu’; ya
ha usa i alådu para håyu ya ha sotni i katni, ya ha nå’i i taotåo-ña para u
fañotchu.  Pues må’pus ya ha dalalaki si
Elijah kumu setbenti.</p>
<p>I
finu’ i Saina.</p>
<p>INEPPIN I SÅTMU                                                               Ps 16, 1-2. 5. 7-8. 9-10. 11</p>
<p>R.  (5)  HÅGU IRENSIÅK-KU, O ASAINA.</p>
<p>Adahi
yu’, O Yu’us, sa’ giya Hågu nai lumilihing yu’;</p>
<p>ilek-ku nu iSaina, “Hågu Saina-hu.</p>
<p>OAsaina, Hågu i pattek-ku yan i
taså-hu,</p>
<p>Hågu gumogo’ti fitmi i pattek-ku.</p>
<p>INEPPI…..</p>
<p>Bai
hu tuna iSainani umakunseseha yu’;</p>
<p>achukka’ puengi i kurason-hu ha
å’agang yu’.</p>
<p>Todu
i tiempu gagaigi iSainagi
me’nå-hu;</p>
<p>yanggin gaigi Gui’ gi fi’on-hu ti
bai hu ma’atburota.</p>
<p>INEPPI…..</p>
<p>Put
esti na trangkilu i kurason-hu yan maguf i anti-hu,</p>
<p>kuntodu i tataotåo-hu gai kumfiånsa;</p>
<p>Sa’
ti para Un abandona i anti-hu para i sampapa’ na tånu’</p>
<p>yan ti para Un sedi i mamfiet na
para u fanlamas.</p>
<p>INEPPI…..</p>
<p>Hågu
para Un fa’nu’i yu’ ni chalan i lina’la,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi
agapa’-mu.</p>
<p>INEPPI…..</p>
<p>SIGUNDU NA TINAITAI                                                                 Gal
5, 1. 13-18</p>
<p>Un
tinaitai ginin i Kattan San Pablo para i taotåo ‘Galatia’</p>
<p>Hafañe’lus:  Linibri
guinaha-ta–esta i Kristo Ha na’fanlibri hit!  Intonsis fanohgi kumu manlibri na taotågui, ya
cha’-miyu sesedi na en fanesklåbu ta’lu.</p>
<p>På’gu put
hamyu, mañe’lu-hu, manma’ågang hamyu para en fanlibri.  Låo cha’-miyu sesedi ya para en fa’eskusu esti
na linibrin-miyu ya para en sedi na en fangginibetna ni minalagu’ i sensin. Inlugåt
di esti, po’lu ya en fanasetbi unu yan ottru ginin i ginefli’i’.  Interu i tinagu’ manchinichili’ ni esti i unu
na tinagu’:  “Gofli’i’ i teguång-mu
taiguihi i un gofli’i’ håo mismu.”  Yanggin
en na’famparehu hamyu yan i manmachålik na gå’ga’, ni mana’puputi yan
mana’dådañu unu yan ottru, pues adahi hamyu, sa’ siempri en distrosan maisa
hamyu unu yan ottru.</p>
<p>Estigui’
hu såsangan: po’lu ya i Espiritu u dinirihi i lina’la’-miyu, ya siempri ti en
na’satisfetchu i minalagu’ i sensin.  I
minalagu’ i sensin kinekentra ni minalagu’ i Espiritu, ya i minalagu’ i
Espiritu kinekentra ni minalagu’ i sensin.  Inimigu esti i dos, ya kumeke’ilekña esti na
ti siña en che’gui håfa minalagu’-miyu.  Yanggin
mandiniririhi hamyu ni Espiritu, pues manaigui hamyu gi papa’ i Lai.</p>
<p>I finu’ i Saina.</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> June 21, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-corpus-christi-3/<p>
        <p>FINE’NA
NA TINAITAI                                                                           Gn 14, 18-20</p>
<p>Un
tinaitai ginin i Lepblun Genesis</p>
<p>Si
Melchizedek, i rai iya Salem, mañuli’ huyung pån yan binu, ya put i pali’ i Mås
Takkilu’ na Yu’us gui’, ha bendisi si Abram ni esti siha na finihu’:</p>
<p>“Si
Yu’us i Mås Takkilu’, ni muna’huyung i langit yan i tanu’,</p>
<p>U binendisi si
Abram;</p>
<p>Ya u matuna si
Yu’us i Mås Takkilu’,</p>
<p>Guiya ni Ha
intrega gi kannai-mu i maninimigu-mu siha.”</p>
<p>Ya
si Abram ha nå’i gui’ un-dies påtti ginin todu.</p>
<p>I
finu’ i Saina.</p>
<p>INEPPIN I SÅTMU                                                                           Ps 110,1. 2. 3. 4</p>
<p>R.  PÅLI’ HÅO
PARA TODU I TIEMPU GI OTDIN MELCHIZEDEK.</p>
<p>Ilek-ña
iSainanu Hågu, Saina-hu:  “Fatå’chung gi tronu-mu gi</p>
<p>agapa’-hu
ya bai Hu fa’oddas i addeng-mu i maninimigu-mu.”</p>
<p>INEPPI….</p>
<p>I
bastun må’gas na pudet-mu iSainapara u istira desdi iya Sion.</p>
<p>Ilek-ña
iSaina:  “Fanmånda gi hilu’ i
maninimigu-mu.”</p>
<p>INEPPI…..</p>
<p>“Manå’i
håo fuetsan prinsipi desdi i ha’ånin mafañagu-mu .</p>
<p>Gi
sinantusan na mina’lak åntis di u dokku’ i puti’un i ha’åni,</p>
<p>kalang
chi’up esta håo lumahi-hu.”</p>
<p>INEPPI…..</p>
<p>Esta
manhula iSaina, ya ti para u
tulaika i hinasson-ña:</p>
<p>“Kalang si Melchizedek påli’
Håo para todu i tiempu.”</p>
<p>INEPPI…..</p>
<p>SIGUNDU NA TINAITAI                                                     l Cor 11, 23-26</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i
fina’nå’gui ni hu nåna’i hamyu: na i Saina as Jesus, gi puengi anai matraiduti
Gui’, Ha chuli’ un pidåsun pån, Ha nå’i gråsia si Yu’us, Ha ipi’, ya ilek-ña,
“Guiya esti i tataotåo-hu, ni para hamyu. 
Che’gui esti ya en hahassu Yu’.” 
Gi taiguini ha’ ta’lu na manera, dispues di i sena Ha chuli’ i kopa ya
ilek-ña, “Guiya esti na kopa i nuebu na kuntråtan Yu’us, ni maseyu ni
hagå’-hu.  Gi kada en gimin esti, che’gui
ya en hahassu Yu’.”  Esti kumeke’ilekña na gi kada biåhi na en kannu’ esti na
pån yan en gimin ginin esti na kopa en pruklålama i finatai i Saina asta ki
måttu Gui’.</p>
<p>I
finu’ i Saina.</p>
<p>IBANGHELIU                                                                                  Lk
9, 11b-17</p>
<p>ÅLELUIA    John 6, 51-52</p>
<p>R. 
Åleluia.   ILEK-ÑA I SAINA, GUÅHU
I LALA’LA’ NA PÅN</p>
<p>NI
GININ I LANGIT;</p>
<p>HÅYI KUMÅNNU’ ESTI NA PÅN SIEMPRI U LÅ’LA’</p>
<p>PARA
TODU I TIEMPU.</p>
<p>R.  Åleluia</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Si Jesus Ha kuentusi i linahyan tåotåo put
i Rainun Yu’us, ya Ha na’fanhomlu’ todu i numisisita mana’fanhomlu’. Anai
kumekematchum i atdao manmåttu i Dossi ya ilik-ñiha nu Guiya, “Na’fanhånåo
i linahyan kosaki siña manmalak i sengsung yan i lancherihas guini gi uriya ya
u fanmanespiha sagan-ñiha para u fanmaigu’ yan para u fañotchu, sa’ gof cha’gu
esti na lugåt nai manggaigi hit.”  Manineppi
siha, “Sa’ håfa na ti siña hamyu mismu numå’i siha na’-ñiha?”</p>
<p>Manmanoppi, “Tåya’ guinaha-ta, ennåo ha’ i singku na pidåsun pån yan
dos na guihan.  Patsino po’lu ya hami bai
in fanhånåo ya in fanmamåhan nengkannu’ para esti siha na tåotåo?” (Iståba
guennåo kåsi ennåo i singku mit na lalåhi.)  Ilek-ña si Jesus nu i mandisipulu-ña,
“Na’fanetnun siha i taotåo singkuenta kada gurupu ya
na’fanmatå’chung.”  Ma dalalaki i
tinago’-ña ya mana’fanmatå’chung siha. 
Dispues, Ha chuli’ i singku na pidåsun pån yan i dos na guihan, Ha
na’talak hilu’ si Jesus i matå-ña gi langit, Ha sångan i bendision gi hilu’ i
pån yan i guihan, Ha ipi’ esti siha, ya Ha nå’i i mandisipulu-ña para u ma
påtti i linahyan tåotåo. Todu siha mañotchu astaki mannahung.  Atyu i sepblan-ñiha put todu, mana’bula dossi
na kanåstra.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES SANTISIMA TRINIDAD</h1>
        <p><strong>Date:</strong> June 14, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad-3/<p>
        <p>FINE’NA NA TINAITAI                                                                               Prv
8, 22-31</p>
<p>Un
tinaitai ginin i Lepblun Sinangan siha</p>
<p>Taiguini
ilek-ña i Tinemtum Yu’us:</p>
<p>“I
Saina fumañågu Yu’, i primirisa gi minalago’-ña,</p>
<p>i fumo’nanaigui i famagu’on-ña desdi
i antigu na tiempu;</p>
<p>Desdi
i antigu machuda’ñaihun Yu’ huyung,</p>
<p>fine’na, åntis di i tanu’.</p>
<p>Anai
tåya’ iståba tåddung esta Yu’ mana’huyung,</p>
<p>anai trabiha tåya’ bo’bu’ hånum;</p>
<p>Åntis
di u fanmapo’lu i sabåna siha gi sagan-ñiha,</p>
<p>åntis di i eksu’ siha, esta Yu’
mana’huyung;</p>
<p>Anai
trabiha ti mafa’titinas i tanu’ yan i gualu’,</p>
<p>åntis di i primet fachi’ i tanu’.</p>
<p>“Anai
i Saina, Ha iståpblesi i langit siha iståba’ Yu’ guihi,</p>
<p>anai
Ha måtka i linderun i mattingan;</p>
<p>anai
Ha na’fitmi i langit gi sanhilu’,</p>
<p>anai Ha tåtmi fitmi i haligin i
tanu’;</p>
<p>Anai
Ha råya para chi-ña i tasi,</p>
<p>ya mungnga na ti u fanosgi ni
tinago’-ña;</p>
<p>Iståba
Yu’ gi fi’on-ña kumu fafacho’chu’,</p>
<p>ya Guåhu i minagof-ña kada diha,</p>
<p>Humugågandu
Yu’ gi me’nå-ña durånti esti siha,</p>
<p>humugågandu Yu’ gi sanhilu’ i
tano’-ña;</p>
<p>ya Hu sodda’ minagof-fu gi famagu’un
i taotåo.”</p>
<p>I
finu’ i Saina.</p>
<p>INEPPIN I SÅTMU                                                                           Ps
8, 4-5. 6-7. 8-9</p>
<p>R.  O ASAINA,
YU’US-MÅMI, GOF BUNITU I NA’ÅN-MU GI TODU I TANU’!</p>
<p>Anai
hu atan i langet-mu, i fina’tinas i kannai-mu,</p>
<p>i
pilan yan i puti’un ni Un plånta gi sagan-ñiha–</p>
<p>Håfa
na Un atetendi i taotåo siha,</p>
<p>ni
para u fanmåtai ha’, ya Un asisisti siha?</p>
<p>INEPPI…..</p>
<p>Låo
Un fa’tinas siha dididi’ ha’ menus ki yu’us,</p>
<p>Un
kurona siha mina’lak yan onru.</p>
<p>Un
nå’i siha pudet para u magubetna i nina’huyong-mu,</p>
<p>Un
po’lu todu i kosas gi adding-ñiha:</p>
<p>INEPPI…..</p>
<p>Todu
i kinilu yan nubiyu,</p>
<p>kuntodu
i ga’ga’ gi halum tånu’,</p>
<p>I
paluma siha gi airi, i guihan gi tasi,</p>
<p>yan
todu i mannanangu gi halum tåsi.</p>
<p>INEPPI…..</p>
<p>SIGUNDU NA TINAITAI                                                                 Rom
5, 1-5</p>
<p>Un
tinaitai ginin i Kattan San Pablo para i taotåo Roma</p>
<p>På’gu ni esta mana’fanunas hit gi me’nan Yu’us ginin i
hinenggi, manggaigi hit gi pås yan Yu’us ginin i Saina-ta as Jesukristo.  Guiya si Jesukristo kumonni’ hit ginin i
hinenggi para i ekspirensiån-ña ni gråsian Yu’us, anai manlåla’la’ hit
på’gu.  Put esti na mambanidosu hit ni
atyu i ta nanangga na para ta fañåonåo gi glorian Yu’us!  Mambanidosu hit lokkui’ put i prublemå-ta,
sa’ ta tungu’ na ha na’fanmemesngun hit i prublema siha ya i minesngun
muna’fåfattu i apruebasion Yu’us, ya i apruebasion-ña muna’fåfattu i
ninangga.  Esti na ninangga ti u
na’fandisganåo hit, sa’ esta Ha chuda’ huyung si Yu’us i ginifli’e’-ña para
hålum gi kurason-ta ginin i Espiritu Såntu, ni manmanå’i hit kumu rigålun Yu’us
para hita.</p>
<p>I
finu’ i Saina.</p>
<p>IBANGHELIU                                                                                   Jn
16, 12-15</p>
<p>ÅLELUIA    See
Fv l, 8</p>
<p>R.  Åleluia. 
U MATUNA I TATA, I LAHI-ÑA YAN I ESPIRITU SÅNTU:</p>
<p>PARA SI YU’US NI GAGAIGI, NI ISTÅTABA, YAN</p>
<p>PARA U
FÅTTU.                                                       R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Juan</p>
<p>Ilek-ña
si Jesus ni mandisipulu-ña:</p>
<p>Guaha mås meggai para bai Hu sangåni hamyu, låo ti
siña en singun på’gu.</p>
<p>Låo yanggin måttu Gui’,</p>
<p>sa’ put i Guiya i Espiritun minagåhit</p>
<p>Guiya en fangginiha para todu i minagåhit.</p>
<p>Ti ginin Guiya ha’ na maisa na para U kuentus,</p>
<p>låo para U sångan atyu ha’ siha i hiningok-ña,</p>
<p>ya Guiya siempri Ha anunsia giya hamyu håfa siha para
u fanmasusedi.</p>
<p>Yanggin Ha cho’gui esti pues siempri Ha tuna Yu’,</p>
<p>sa’ Guiya siempri Ha risibi ginin Guahu</p>
<p>håfa para U anunsia giya hamyu.</p>
<p>Todu i guinahan i Tata iyok-ku.</p>
<p>Ennåo mina’ Hu sångan na atyu siha i para U anunsia
giya hamyu</p>
<p>para U chuli’ ginin Guahu.</p>
<p>I
Ibangheliun i Saina.</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> June 8, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes-3/<p>
        <p>FINE’NA NA TINAITAI                                                                               Acts
2, 1-11</p>
<p>Un tinaitai ginin i Bidan i ManApostulis</p>
<p>Anai måttu i ha’ånin Pentekostes, mansinedda’ i mandisipulu
mane’etnun gi un lugåt. Gotpi ha’ måttu un dångkulu na buruka kalang mohun un
metgut na månglu’ ginin hihilu’ gi mapagåhis ni mahunguk gi todu i halum guma’
anai manmatåta’chung siha. Kalang guåfi na hula’ manannuk ya dispues machalapun
ya mañåga gi hilu’ kada unu giya siha. Todu mambula ni Espiritu Såntu. Matutuhun
manguentus gi ottru lingguåhi yan manmananununsia manna’manman na sinangan
mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na ManHudihos
siha ginin todu nasion. Mahunguk i buruka ya manetnun gi un dångkulu na gurupu.
Maningkibukåo hinassun-ñiha sa’ kada unu giya siha mahunguk i lalåhi
manguekuentus gi lingguåhin-ñiha mismu. Nina’fanmanman siha ni todu i
masusedi.  Manmamamaisin sa’ mansen
manman, “Na ada ti todu ha’ esti siha na tåotågui i manguekuentus tåotåo
Galileha?  Håfa taimanu na kada unu giya
hami in hihinguk siha gi lingguåhin-måmi. 
Puru ham tåotåo Parthian, tåotåo Medes, yan tåotåo Elamites.  Mañåsaga ham giya Mesopotamia, Judea yan
Cappadocia, Pontus, Asia, Phrygia yan Pamphylia, Ihipto, yan i uriyan Libya,
fi’un Sirenehu.  Guaha siha bisita ginin
Roma–todu ManHudihos, Cretans yan Arabs
lokkui’.  Låo kada unu giya hami humunguk
siha manguekuentus gi linggguåhin-måmi put i manna’manman na che’chu’
Yu’us.”</p>
<p>I finu’ i Saina.</p>
<p>INEPPIN I SÅTMU                                                               Ps
104, 1. 24. 29-30. 31. 34</p>
<p>R. 
(30)  ASAINA, NA’FÅTTU I
ESPIRITU-MU</p>
<p>YAN RINUEBA I HICHURAN I TANU’.</p>
<p>Anti-hu,
tuna iSaina!</p>
<p>Asaina,
Yu’os-su, magåhit na må’gas Håo!</p>
<p>Difirentis
klåsi siha i fina’tinås-mu,Asaina!</p>
<p>bula
i tanu’ ni fina’tinås-mu.</p>
<p>INEPPI…..</p>
<p>Puedi
u tatachu ha’ todu i tiempu i glorian iSaina;</p>
<p>puedi
u maguf iSainani fina’tinås-ña!</p>
<p>Puedi
u nina’maguf si Yu’us ni kantåk-ku;</p>
<p>siempri bai hu
maguf giSaina.</p>
<p>INEPPI…..</p>
<p>Yanggin
Un na’påra manhågung, siempri manmåtai</p>
<p>ya
u fana’lu tåtti gi petbus ni ginin ennåo na manmafa’tinas siha.</p>
<p>Anai
Un na’hånåo mo’na i hinagong-mu, manmafa’tinas siha,</p>
<p>ya
Un rinueba i hechuran i tanu’.</p>
<p>INEPPI …..</p>
<p>SIGUNDU NA
TINAITAI                                                                 1 Cor
12, 3b-7. 12-13</p>
<p>Un tinaitai ginin i fine’na na Kattan San
Pablo para i taotåo Corinth</p>
<p>Hafañe’lus:</p>
<p>Tåya’ siña kumomfisatñaihun na si “Jesus Saina Gui’,” solu
dinidikta gui’ ni</p>
<p>Espiritu Såntu.  Guaha difirentis klåsin espirituhåt na
rigålu, låo Guiya ha’ atyu na Espiritu i mannåna’i.  Guaha difirentis klåsin setbisiu, låo etmismu
Saina ha’ masesetbi.  Guaha difirentis
klåsin kapasidåt para u macho’gui i sitbisiu, låo etmismu Yu’us numåna’i
kapasidåt todu para u ma cho’gui kada sitbisiu. 
Mana’á’annuk i gumaigin i Espiritu gi kada tåotåo para minaolik todu.</p>
<p>I Kristo
kalang un tataotåo ni meggai na påtti; låo un tataotåo ha’, achukka’ manggaigi
meggai difirentis na påtti.  Gi etmismu
manera, todu hit, maseha ManHudihos siha patsino MamPagånu, måseha manisklåbu
patsino manlibri, manmatakpångi hit gi un tataotåo ginin i etmismu Espiritu, ya
todu hit manmanå’i ni esti i uniku na Espiritu para ta gimin.</p>
<p>I finu’ i Saina.</p>
<p>‘SEQUENCE’</p>
<p>Maila’, Espiritu Såntu, maila’!</p>
<p>Ya ginin i linangitan na gimå’-mu</p>
<p>Na’fanina
i yiniusan na kåndit!</p>
<p>Maila’, Tatan i mamopbli!</p>
<p>Maila’, Hågu ni mannåna’i rigålu’!</p>
<p>Maila’,
Hågu ni kandit i kurason tåotåo!</p>
<p>Hågu, i mås måolik mangunsuela;</p>
<p>Hågu, i mås amigun i anti;</p>
<p>Suåbi
na diskånsu guini gi tanu’;</p>
<p>Gi che’chu’-måmi, mamis na diskånsu;</p>
<p>Ma’agradesi na frinesku gi minaipi;</p>
<p>Kunsuelu
gi halum pininiti.</p>
<p>O matuna na Kåndit Yu’us,</p>
<p>Fanina guini gi kurason-mu,</p>
<p>Yan
na’bula i sanhalum-måmi!</p>
<p>Yanggin taigui Håo, mantåya’ ham,</p>
<p>Tåya’ måolik cho’chu’ pat hinassu,</p>
<p>Tåya’
libri gi mancha pat båba.</p>
<p>Na’homlu’ i chetnut-måmi, na’fanmetgut ham
ta’lu;</p>
<p>Gi inanglu’-måmi na’fåttu i sirenu;</p>
<p>Fa’gåsi
i manchan i isao.</p>
<p>Na’mañaña’ i mahettuk na kurason;</p>
<p>Na’lagu’ i manenghing, na’maipi i figu;</p>
<p>Chachalåni
i a’abak na ådding.</p>
<p>Gi mamfiet, ni manmana’dodora</p>
<p>Yan makomfisatñañaihun Håo kada diha</p>
<p>Na’fåttu
i sietti na rigalu-mu;</p>
<p>Nå’i siha premiun bittut;</p>
<p>Na’i siha ni satbasion-mu, O Asaina;</p>
<p>Na’i
siha taihinekuk na minaguf. Åmen.</p>
<p>Åleluia.</p>
<p>IBANGHELIU                                                                                               Jn
20, 19-23</p>
<p>R. 
Åleluia.   MAILA’, ESPIRITU SÅNTU, YA UN NA’FAMBULA I</p>
<p>KURASON
I MAMFIET NU HÅGU;</p>
<p>YA NA’FAÑILA’ I GUAFIN I GINIFLI’E’-MU GIYA SIHA.</p>
<p>R.  Åleluia.</p>
<p>+  Un
tinaitai ginin i såntu Ibangheliu sigun gi tinigi’ San Juan</p>
<p>Gi
pupuengin atyu i primet na ha’åni gi simåna, maseha manmakandålu ni mandisipulu
i pettan atyu na lugåt anai maniståba siha, put i manma’å’ñao-ñiha ni ManHudihos,
måttu si Jesus ya tumohgi gi me’nan-ñiha. Ilek-ña, “I pås u gaigi giya
hamyu.” Anai munhåyan Ha sångan esti, mamfina’nu’i siha ni kannai-ña yan i
kalaguåk-ña. Manmaguf i mandisipulu anai ma li’i’ i Saina. Ilek-ña ta’lu,
“I pås u gaigi giya hamyu.  Taimanu
ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo
hamyu.”  Pues manhinagungi siha ya
ilek-ña:  “Risibi i Espiritu Såntu.  Yanggin en asi’i i isao tåotåo, u fanma’asi’i
siha; yanggin ti en asi’i, ti u fanma’asi’i siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>ASENSION Kinahulu’ Jesukristo gi Langit</h1>
        <p><strong>Date:</strong> June 1, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/asension-kinahulu-jesukristo-gi-langit-3/<p>
        <p>FINE’NA
NA TINAITAI                                                                                           Acts
1, 1-11</p>
<p>I tutuhun i che’chu’ i ManApostulis</p>
<p>Gi
fine’na na tinige’-hu, Theophilus, hu sångan todu i Ha cho’gui yan i Ha
fa’nå’gui si Jesus asta i ha’åni anai makonni’ Gui’ hulu’ gi langit, dispues di
Ha ingkåtga i apostulis siha ni Ha atyik ginin i Espiritu Såntu.  Duråntin i tiempu dispues di i masa’pet-ña,
Ha fanu’i siha yan bula prueba na låla’la’ Gui’, ya Ha bisita siha gi duråntin
i kuarenta dihas, yan Ha kuentutusi siha put i Rainun Yu’us.  Un ukasion anai manetnun siha, Ha sangåni na
mungnga madingu iya Hirusalen: “Nangga i makumplin i prinimetin Tatå-hu,
ni en hinguk Yu’ sumångan.  Si Juan
manakpångi ni hanum, låo ti u åpmam en fanmatakpångi ni Espiritu Såntu.”</p>
<p>Mientras mañisiha manmamaisin i manapostulis, “Asaina, kåo para Un
na’ta’lu tåtti i areklu giya Israhet på’gu?”  I inippen-ña taiguini, “I eksåktu na ora,
ti iyun-miyu para en tingu’.  I Tata Ha
na’sahngi ennåo para Guiya ha’.  Siempri en
risibi pudet yanggin måttu påpa’ i Espiritu Såntu giya hamyu; pues siempri
hamyu en fantistigu-hu giya Hirusalen, gi todu iya Hudeha yan Samåria, hunggan kuntodu asta i puntan
tånu’.” Ti åpmam na Ha sångan esti mahåtsa Gui’ hulu’ gi me’nan matan-ñiha
gi mapagåhis ni tumåmpi Gui’ ginin i inatan-ñiha.  Manalakhihilu’ ha’ trabiha gi langit anai
tumohgi gi fi’un-ñiha dos na tåotåo ni minagågagu å’paka’.  Ilik-ñiha, “Tåotåo Galileha, håfa na
monotohgi hamyu guini ya en a’atan hulu’ i mapagåhis?   Si
Jesus ni makonni’ ginin hamyu, u ta’lu mågi, taimanu ha’ anai en li’i’ Gui’
kahulu’ gi langit.”</p>
<p>I finu’
i Saina.</p>
<p>INEPPIN
I SÅTMU                                                                           Ps
47, 2-3. 6-7. 8-9</p>
<p>R.  (6) 
KAHULU’ SI YU’US GI TRONU-ÑA GI ENTALU’ ESSALÅO MINAGUF;</p>
<p>MANGÅTI  I TRUMPETA PARA I SAINA.</p>
<p>Na’påkpak
kannai-miyu todu hamyu ni taotåo</p>
<p>fanessalåo námaguf para si Yu’us.</p>
<p>Sa’ iSaina, i Mås Takkilu’, i na’ma’a’ñåo,</p>
<p>i mås må’gas na rai todu i tanu’.</p>
<p>INEPPI ….</p>
<p>Kahulu’
si Yu’us gi tronu-ña gi halum essalåo minaguf;</p>
<p>Kahulu’ iSainagi dumåndan i trumpeta.</p>
<p>Kantåyi tinina si Yu’us, kantåyi tinina;</p>
<p>kantåyi tinina para i rai-ta, kantåyi
tinina.</p>
<p>INEPPI
….</p>
<p>Si Yu’us
rai gi todu i tanu’;</p>
<p>kantåyi kantan tinina.</p>
<p>Si Yu’us rai todu i nasion siha;</p>
<p>matå’chung Gui’ gi santus na tronu-ña.</p>
<p>INEPPI
….</p>
<p>SIGUNDU
NA TINAITAI                                                                Eph
1, 17-23</p>
<p>Un tinaitai ginin i Kattan San Pablo para i
taotåo Ephesus</p>
<p>Hafane’lus:</p>
<p>Hu gågagåo i Yi’us i Saina-ta as
Jesukristo, i gloriosu na Tåta, para en fannina’i ni Espiritu, ya Guiya u
na’fanomtum hamyu ya en famfina’nu’i as Yu’us, para ki siña en tingu’ Gui’. Hu
gågagåo na u fanmababa i hinassun-miyu pare en li’i’ i ininå-ña, para ki siña
en tingu’ i ninangga ni manina’agang hamyu guatu, sa’ gof riku i manna’manman
na bendision siha ni ha prumeti i taotåo-ña, yan gof metgut i fuetsån-ña
machocho’chu’ giya hita ni manmanhonggi.  Esti na fuetsa ni machocho’chu’ giya hita
parehu yan atyu i metgut na fuetsa ni Ha usa anai Ha na’lå’la’ ta’lu i Kristo
ginin i finatai ya Ha na’fatå’chung Gui’ gi agapa’-ña gi linangitan na tånu’.</p>
<p>Manggubebetna i Kristo
guennåo gi hilu’ todu i manlinangitan na manmå’gas, åoturidåt, minetgut, yan
saina siha; gaigi giya Guiya un takkilu’ na titulu ni takkilo’ña ki todu i
guaha na titulun åoturidåt guini na tånu’ yan gi tanu’ ni mamamaila’.  Esta si Yu’us Ha po’lu todu i kosas siha gi
papa’ i adding i Kristo yan Ha nå’i i Gima’Yu’us ni Kristo kumu i mås takkilu’
na Saina gi hilu’ todu.  I Gima’Yu’us
Guiya i tatåotåo i Kristo, Guiya i muna’kabåbalis i Gima’Yu’us ya Guiya i
Kristo mismu muna’fangabåbalis todu i kosas siha gi todu i lugåt.</p>
<p>I finu’
i Saina.</p>
<p>C</p>
<p>IBANGHELIU                                                                                               Lk
24, 46-53</p>
<p>Åleluia   Mt 28, 19. 20.</p>
<p>R.  Åleluia. 
FANHÅNÅO YA EN FA’NÅ’GUI TODU I TAOTÅO NU I</p>
<p>IBANGHELIU.</p>
<p>BAI HU GAIGI GIYA HAMYU ASTAKI I UTTIMUN I
TANU’.</p>
<p>R. Åleluia.</p>
<p>+ I finakpu’ i såntu Ibangheliu sigun gi
tinigi’ San Lucas</p>
<p>Ilek-ña si Jesus ni mandisipulu-ña:</p>
<p>“Taiguini matugi’ na
i Misihas debidi u famadesi yan u lå’la’ ginin i finatai gi mina’tres dihas.  Gi na’ån-ña, u masetmunñaihun gi nasion siha
desdi Hirusalen i pinitensia para inasi’in i isao siha.  Hamyu tistigu put esti siha.  Atan ha’, sa’ Hu na’hånåo påpa’ gi hilu’-miyu
i prumesan Tatå-hu.  Fañåga guini gi
siudå asta ki mana’fanminagågu hamyu ni nina’siña ginin hilu’.”</p>
<p>Intonsis mangkinenni’ siha huyung as Jesus para i fi’un Bitaniha, ya Ha
kåhat hulu’ i kannai-ña, Ha bendisi siha.  Mientras Ha bendidisi
Ha dingu siha, ya makonni’ Gui’ hulu’ gi langit.  Manoppup påpa’ ya ma’adora Gui’, dispues
mana’lu tåtti Hirusalen bula minaguf, ya mandadanña’ siha gi Templu, masåsangan
i matunan Yu’us.</p>
<p>I
Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> May 25, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion-3/<p>
        <p>FINE’NA NA TINAITAI                                                                   Acts
15, 1-2. 22-29</p>
<p>Un
tinaitai ginin i Bidan i ManApostulis</p>
<p>Unus kuåntu na lalåhi
manmåttu påpa’ giya Antioch ginin Hudeha ya matutuhun manmafa’nå’gui i mañe’lu siha,
“Solu manmasetkumsisiu hamyu sigun i mapraktitika ni tinagu’ Moises, ti
siña hamyu manmasåtba.”  Estigui’
tumutuhun i chinatkumprendi gi taotåo kontra si Pablo yan Barnabas.  Putlus uttimu madisidi na si Pablo, yan si
Barnabas yan unus kuåntu na tåotåo para u
fanhånåo hulu’ ya u fanali’i’ yan i manapostulis yan i manåmku’ giya Hirusalen
put esti na kuestion.</p>
<p>Madisidi ni manapostulis
yan i manåmku’, ya mangumfotmi i Gima’Yu’us giya Hirusalen na u fanmanatyik
riprisentånti ginin i entalu’-ñiha ya para u mana’fanhånåo para Antioch para u
fañiha yan si Pablo yan Barnabas.  Atyu
siha i manma’atyik kalang mantatakkilu’ gi kumunidå, si Judas ni mås
matungo’-ña kumu Barsabbas, yan si Silas.  Siha para u inintrega esti na kåtta:</p>
<p>“I manapostulis, i manåmku’, yan i mañe’lun-miyu ma ekstetendi
i filisitasion-ñiha para i mañe’lun-ñiha ni iståba MamPagånu giya Antioch,
Syria yan Cilicia.  In hinguk na guaha
unus kuåntu gi mangga’chung-måmi nina’fambåba sinientin-miyu ginin i
sinangan-ñiha nu hamyu sin pitmisu ginin hami ya maninistotba i pås gi
hinassun-miyu.  Pues put ennåo na todu
ham manakumfotma para bai in fanmanatyik riprisentånti ya bai in na’fanhånåo
guatu giya hamyu mañisiha yan i ta sen gofli’i’ as Barnabas yan Pablo, ni magågasta
todu i tiempun-ñiha put i Saina-ta as Jesukristo.  Esti i dos nina’hanao-måmi, era si Judas yan
Silas, ni para en fansinangåni ni esti na nutisia ginin i pachut-ñiha: ‘Estigui’
i disision i Espiritu Såntu, yan i disision-måmi lokkui’, na ti para bai in upbliga
hamyu mås ki i gof prisisu, era para mungnga makånnu’ i katni ni esta ma’ufresi
para i yi’us i MamPagånu, para mungnga manggimin håga’; para mungnga makånnu’ i
katnin i ga’ga’ ni mañukut, yan para mungnga i disunestu.  Siempri manmágof
akunseha hamyu putno en che’gui esti siha.  Adios.’ ”</p>
<p>I finu’ i Saina.</p>
<p>INEPPIN I SÅTMU                                                               Ps
67, 2-3. 5, 6, 8</p>
<p>R.  UN MATUNA NI
TODU I TAOTÅO SIHA, O YU’US!</p>
<p>Puedi
u ma’åsi’ si Yu’us nu hita ya u bendisi hit;</p>
<p>puedi
u fanina i matå-ña si Yu’us giya hita.</p>
<p>Kosaki
u matungu’ i malago’-mu gi hilu’ tånu’,</p>
<p>i
sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi
u fanmaguf i nasion siha yan u fanessalåo minaguf;</p>
<p>sa’
Un gubebetna i taotåo siha gi hustisia,</p>
<p>Un
isgagaihun i nasion siha gi tanu’.</p>
<p>INEPPI…..</p>
<p>﻿Puedi
Un matuna ni taotåo siha, O Yu’us,</p>
<p>Un matuna ni todu i taotåo
siha!</p>
<p>Puedi
si Yu’us u sigi ha’ bumendisi hit,</p>
<p>ya todu i tanu’ siha uma’adora i
Yi’os-ta.</p>
<p>INEPPI…..</p>
<p>﻿ ﻿﻿SIGUNDU NA TINAITAI                                                    Rb 21, 10-14.
22-23</p>
<p>Un
tinaitai ginin i Lepblun Ribilasion</p>
<p>Ha go’ti yu’ i Espiritu, ya i anghit ha
konni’ yu’ para i puntan un takkilu’ na oksu’ sabåna.  Ha fanu’i yu’ ni iya Hirusalen, i Santus na
Siudå, tototunuk ginin i langit ginin as Yu’us ya ma’lak ni glorian Yu’us.  Muma’lak i siudå kalang un guaguan na åtchu’,
kalang i ‘jasper’ na åtchu’, klåru kalang kriståt.  I kellåt-ña dångkulu yan takkilu’ ya dossi
trangkån-ña, ya dossi na manånghit maningkatgåo ni trångka siha.  Manmatugi’ gi trångka i na’an i dossi na
råsan i taotåo Israhet. Manggaigi tres na trångka gi kada bånda: tres gi
sanhaya, tres gi sanlichan, tres gi sangkattan, yan tres gi sanlagu.  Makåhat i ligan i siudå gi hilu’ dossi na
åtchu’ fundasion, ya manmatugi’ i na’an i dossi na apostulis i Kinilu.</p>
<p>Ti manli’i’ yu’ templu gi siudå, sa’ i
templon-ña era i Saina i Todu Ha Na’siña na Yu’us yan i Kinilu.  Ti ha nisisita i siudå i atdao pat i pilan
para u inina, sa’ ini’ina ni glorian Yu’us, ya i Kinilu, Guiya i fallot-ña.</p>
<p>I
finu’ i Saina.</p>
<p>IBANGHELIU                                                                                   Jn 14, 23-29</p>
<p>ÅLELUIA     Jn
14, 23</p>
<p>R.  Åleluia. 
YANGGIN HÅYI GUMUFLI’I’ YU’, PUES SIEMPRI</p>
<p>HA KUKUMPLI
I FINO’-HU,</p>
<p>YA SIEMPRI U GINEFLI’I’ AS TATÅ-HU, YA BAI</p>
<p>IN FATTU
GUATU GIYA GUIYA.  R.                    Åleluia.</p>
<p>+  Un tinaitai ginin i såntu Ibangheliu sigun i
tinigi’ San Juan</p>
<p>Ilek-ña si Jesus ni mandisipulu-ña:</p>
<p>“Maseha håyi ni gumufli’i’ Yu’ siempri
fiet ni fino’-hu,</p>
<p>ya
siempri ginefli’i’ gui’ as Tatå-hu;</p>
<p>ya
siempri måttu ham giya guiya</p>
<p>ya bai
in fa’sagan-måmi iya guiya.</p>
<p>Maseha håyi ni ti gumufli’i’ Yu’ ti ha
kukumpli i fino’-hu.</p>
<p>I
finihu’ ni en hinguk ti iyok-ku;</p>
<p>låo
ginin as Tåta ni muna’hånåo Yu’.</p>
<p>Esta Hu sangåni hamyu ni esti anai manhihita;</p>
<p>I Paraklitu, i Espiritu Såntu</p>
<p>ni para
u nina’hånåo as Tåta gi na’ån-hu,</p>
<p>Guiya
en famfina’nå’gui put todu,</p>
<p>ya en
nina’fanhassu put todu i Hu sangåni hamyu.</p>
<p>I pås despididå-hu nu hamyu, i pås-su
rigalu-hu nu hamyu.</p>
<p>Ti Hu nåna’i hamyu taiguihi yanggin mannå’i i
tanu’.</p>
<p>Cha’-miyu fanchachathinassu pat en
fanluluhan.</p>
<p>Esta en hinguk Yu’ Hu sångan,</p>
<p>‘Para
bai Hu hånåo un råtu, låo para bai Hu fåttu ha’ ta’lu tåtti giya hamyu.’</p>
<p>Yanggin magåhit na en gefli’i’ Yu’,</p>
<p>siempri
manmaguf hamyu sa’ para bai Hu hånåo para as Tåta,</p>
<p>sa’
takkilo’ña si Tåta ki Guahu.</p>
<p>Hu sangångani hamyu ni esti på’gu, åntis di u
masusedi,</p>
<p>kosaki
yanggin masusedi siempri en henggi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN PÅSGUAN RESUREKSION</h1>
        <p><strong>Date:</strong> May 17, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-pasguan-resureksion-3/<p>
        <p>FINE’NA NA TINAITAI                                                                               Acts
14, 21-27</p>
<p>Un
tinaitai ginin i Bidan i ManApostulis</p>
<p>Dispues di
munhåyan mapruklåma i Maolik na Nutisia giya Derbe ya manhålum meggai na
mandisipulu, marastreha i pinekkat-ñiha tåtti fine’na para Lystra yan Iconium,
ya dispues nai manhånåo para Antioch.  Manma’asigura
i disipulun-ñiha ginin i finu’-ñiha yan maninabiba siha na u mana’famfitmi gi
hinenggin-ñiha.  Ma’u’usa esti na finihu’
siha, “Debidi u ta padesi meggai na chinatsaga yanggin para ta fanhålum gi
Rainun Yu’us.”  Manma’apunta
manåmku’ siha para kada Gima’Yu’us, ya gi tinayuyut yan ayunat-ñiha si Pablo
yan Barnabas ma’intrega esti siha na tåotåo as Yu’us ni gaigi gi
hinenggin-ñiha.</p>
<p>Dispues
umisgin Pisidia si Pablo yan Barnabas ya måttu Pamphylia.  Anai munhåyan sumetmun giya Perga, humånåo
påpa’ para Attalia.  Desdi ennåo ma’udai
i dos gi boti para tåtti Antioch, esti na lugåt anai ma’intrega
siha gi inadahin i grasian Yu’us para u macho’gui esti na cho’chu’ ni esta
munhåyan.</p>
<p>Anai måttu
i dos, ma’ågang todu i membrun i Gima’Yu’us ya masangåni siha put todu i
inayudan Yu’us ni para u ma cho’gui, yan håfa taimanu baba-ña si Yu’us ni
pettan i hinenggi para atyu siha i MamPagånu.</p>
<p>I
Finu’ i Saina.</p>
<p>INEPPIN I SÅTMU                                                               Ps
145, 8-9. 10-11. 12-13</p>
<p>R.  BAI HU TUNA I NA’ÅN-MU TODU I TIEMPU,</p>
<p>SA’ HÅGU RAI-HU YAN YU’OS-SU.</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik
iSainapara todu</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Todu
i fina’tinås-mu un manå’i gråsia, OAsaina</p>
<p>ya
un ma bendisi ni mamfiet nu Hågu.</p>
<p>Sedi
siha ya u masånganñaihun i glorian i rainom-mu</p>
<p>ya
u masångan i minetgot-mu.</p>
<p>INEPPI…..</p>
<p>Sedi
na siha u mana’tungu’ i taotåo siha ni minetgot-mu</p>
<p>yan i gloriosu yan ma’lak na tinago’-mu.</p>
<p>I
rainom-mu un rainu para todu i tiempu,</p>
<p>i mina’gås-mu para u såsaga para
todu i hinerasion siha.</p>
<p>INEPPI…..</p>
<p>SIGUNDU NA TINAITAI                                                                             Rb
21, 1-5a</p>
<p>Un
tinaitai ginin i Lepblun Ribilasion</p>
<p>Dispues hu li’i’ un nuebu na långit yan un nuebu na tånu’.  Esta manaigui i fine’na na långit yan i
fine’na na tånu’, yan malingu i tasi.  Ya
hu li’i’ i Santus na Siudå, i nuebu na Hirusalen, tototunuk ginin i langit
ginin as Yu’us, priparåo yan listu, kalang i nobia ni mamuda para u ali’i’ yan
i asaguå-ña.  Hu hunguk un a’gang na bos
kumuekuentus ginin i tronu:  “På’gu
nai gaigi i gimå’-ña si Yu’us gi entalu’ i taotåo siha!  Siempri mañiha manlå’la’ yan siha para i
taotåo-ña.  Siempri mañiha yan si Yu’us
mismu, ya Guiya para Yu’us-ñiha. Siempri Ha såosåo todu i lagu’ ginin i
matan-ñiha.  Siempri tåya’ esta finatai,
tåya’ mås pininiti osino kásao patsino puti.  Esta todu i antigu na kosas manmå’pus.”  Dispues atyu i matåta’chung gi tronu ilek-ña,
“Ya på’gu bai Hu na’fannuebu todu i kosas siha!”</p>
<p>I finu’ i Saina.</p>
<p>IBANGHELIU                                                                       Jn
13, 31-33a. 34-35</p>
<p>ÅLELUIA          Jn 13, 34</p>
<p>R.  Åleluia. 
 HU NÅ’I HAMYU NUEBU NA
TINAGU’:</p>
<p>FANAGUFLI’I’ UNU YAN OTTRU TAIGUIHI I</p>
<p>GINIFLI’E’-HU
NU HAMYU.          R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Juan</p>
<p>Gigun må’pus si Judas, ilek-ña si Jesus:</p>
<p>“På’gu nai para u ma’onra i Lahin i Taotåo yan u ma’onra
si Yu’us giya Guiya.</p>
<p>Yanggin esta maglorifika si Yu’us giya Guiya.</p>
<p>Pues siempri u inenra Gui’ as Yu’us giya Guiya,</p>
<p>ya siempri inenra Gui’ ti åpmam.</p>
<p>Famagu’on-hu, esta ti u åpmam manádingu hit.</p>
<p>Bai Hu nå’i hamyu un nuebu na tinagu’:  Fanagufli’i’ unu yan ottru.</p>
<p>Taimanu ha’ i ginifli’e’-hu nu hamyu, taiguennåo ha’ para
ginefli’i’-miyu unu yan ottru.</p>
<p>Taiguini para tungu’-ñiha na mandisipulu-hu hamyu:</p>
<p>i ginefli’i’-miyu unu yan ottru.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN PÅSGUAN RESUREKSION</h1>
        <p><strong>Date:</strong> May 12, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-pasguan-resureksion-3/<p>
        <p>FINE’NA NA TINAITAI                                                       Acts 13, 14. 43-52</p>
<p>Un
tinaitai ginin i Bidan i Manapostulis</p>
<p>Makuntinuha i hinanao-ñiha si Pablo yan si
Barnabas desdi Perga ya måttu giya Antioch ni gaigi giya Pisidia.  Humålum i dos gi sinagoga gi Sabaf na ha’åni
ya matå’chung påpa’.  Putlus uttimu anai
machalapun i inetnun, meggai na ManHudihos yan atyu siha i manmakumbetti para u
fanhålum ManHudihos, madalalaki si Pablo yan si Barnabas yan mangkuinentusi
siha yan mansineyu’ na u na’famfitmi siha gi gråsian Yu’us.</p>
<p>Gi sigenti Sabaf, kana’ ha’ interu i siudå
manmåttu para u ma hunguk i finu’ Yu’us. 
Anai mali’i’ ni ManHudihos i linahyan tåotåo, manhosguan siha ya
makontra kuåntu i siña yan bula chinatli’i’ i sinangan Pablo. Låo ti
nina’ma’å’ñåo si Pablo yan si Barnabas kumuentus:  “Debidi hamyu fine’ne’na en fanmasangåni
ni finu’ Yu’us; låo put i en richåsa i finu’ Yu’us ya en kundenan maisa hamyu
na ti mandiknu hamyu ni taihinekkuk na lina’la’, ennåo mina’ hami in bira ham ya
in ispipiha på’gu atyu siha i MamPagånu. 
Sa’ taiguini manmasangånin-måmi nu i Saina:  ‘Esta Hu fa’kåndit håo para i nasion siha,
Hågu para un satbadot asta i uttimun i tanu’.”</p>
<p>Mansen maguf atyu siha i MamPagånu anai
mahunguk esti ya ma’oppi i finu’ i Saina ni tininan-ñiha.  Todu atyu siha i manmadistina para i
taihinekkuk na lina’la’ manmanhonggi ni esti. Pues taiguennao na måmta’ i finu’
i Saina gi todu siha i uriyan ennåo na lugåt. 
Låo unus kuåntus gi ManHudihos mana’fanlalålu’ atyu siha na famalåo’an
ni manakkilu’ yan i mangege’hilu’ na lalåhi gi siudå, ya taiguennåo na
matutuhun mapitsigi si Pablo yan si Barnabas. 
Putlus uttimu madulalak i dos ni ManHodihus ginin ennåo na tanu’-ñiha.  Pues esti i dos matåntan i petbus ginin i
adding-ñiha kuentan linalålo’-ñiha ya humånåo para Iconium.  Nina’sen maguf i dos ya nina’bula ni Espiritu
Såntu.</p>
<p>I finu’ i Saina.</p>
<p>INEPPIN
I SÅTMU                                                               Ps
100, 1-2. 3. 5</p>
<p>R.  HITA I TAOTÅO-ÑA:  I KINILU GI FANKINILUYÅN-ÑA.</p>
<p>Fangånta
na’maguf para iSaina, todu hamyu ni
tanu’ siha,</p>
<p>adora iSainagi minaguf-miyu;</p>
<p>fanmamaila’ gi me’nå-ña yan i manná’maguf
na kånta.</p>
<p>INEPPI…..</p>
<p>Tingu’,
na iSainaYu’us Gui’;</p>
<p>Guiya
fuma’tinas hit, ya iyon-ña hit,</p>
<p>tåotåo-ña hit, i Ha atetendi na kinilu.</p>
<p>INEPPI…..</p>
<p>Hunggan
måolik iSaina:</p>
<p>taihinekkuk i ginifli’e’-ña,</p>
<p>fiet Gui’ para todu i hinerasion
siha.</p>
<p>INEPPI…..</p>
<p>SIGUNDU NA TINAITAI                                                                Rv
7, 9. 14b-17</p>
<p>Un
tinaitai ginin i Lepblun Ribilasion</p>
<p>Guåhu, si Juan, manli’i’ yu’, iståba
guennåo un dångkulu na linahyan–tåya’ siña tumufung todu i taotåo siha!  Mangginin todu i familia, råsa, nasion, yan
lingguåhi ya manotohgi gi sanme’nan i tronu yan i Kinilu, manminagågagu magågun
å’paka’ manmanggogo’ti råmus gi kannai-ñiha.</p>
<p>Unu gi manåmku’ ilek-ña nu guåhu, “Esti
siha na tåotåo atyu i manhuyung såfu ginin i makkat na pinitsigi.  Esta mafa’gåsi i magagun-ñiha ya mana’å’paka’
ni haga’ i Kinilu.</p>
<p>“Put ennåo na manotohgi gi me’nan i
tronun Yu’us ya masesetbi Gui’ ha’åni yan
puengi gi templu.  Atyu i matåta’chung gi
tronu para u famprinitehi siha ni gumaigen-ña.  Ni ngái’an ta’lu na u fanñålang pat u
fanmå’hu; ni i atdao pat håfa ni titinu na maipi siña sumonggi siha, sa’ i
Kinilu, ni gaigi gi ta’lu gi tronu, Guiya para pastot-ñiha, ya Guiya u
fangginiha siha para i be’bu’ hånum ni mannåna’i lina’la’.  Ya si Yu’us u såosåo todu i lagu’ ginin i matan-ñiha.”</p>
<p>I
finu’ i Saina.</p>
<p>IBANGHELIU                                                                                   Jn
10, 27-30</p>
<p>ÅLELUIA     Jn
10, 14</p>
<p>R.  Åleluia. 
ILEK-ÑA I SAINA, GUÅHU I MAOLIK NA PASTOT;</p>
<p>HU TUNGU’ I GA’-HU KINILU SIHA YA SIHA</p>
<p>MATUNGU’
YU’.                                              R. 
Åleluia.</p>
<p>+
Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus:</p>
<p>“I
ga’-hu kinilu mahuhunguk i bos-su. Hu tungu’ siha,</p>
<p>ya
madalalalaki Yu’.</p>
<p>Hu
nåna’i siha taihinekkuk na lina’la’,</p>
<p>ya ni
ngai’an nai u fandimålas.</p>
<p>Takkilo’ña
si Tåta ki ni håyi, gi atyu i Ha nå’i Yu’,</p>
<p>ya
tåya’ siña umåmut Yu’ ginin i kånnai-ña.</p>
<p>I Tata
yan Guåhu unu ha’.”</p>
<p>I Ibangheliun i
Saina.</p>

        </section>
        <hr>
        
        <section>
        <h1>III DAMENGGUN PÅSGUAN RESUREKSION</h1>
        <p><strong>Date:</strong> May 4, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-pasguan-resureksion-3/<p>
        <p>FINE’NA NA TINAITAI                                          Acts 5, 27-32. 40-41</p>
<p>Un
tinaitai ginin i Bidan i Manapostulis</p>
<p>Anai manmakonni’ hålum ya
mana’fanohgi gi me’nan i Sanhedrin, ma tutuhun manmakuestiona i manapostulis ni
Mås Må’gas Påli’ taiguini: “In gef ingkátga hamyu na cha’-miyu
fanmama’nåna’gui put ennåo na nå’an, låo en na’bula interu iya Hirusalen ni
fina’nå’guin-miyu ya hamyu en putfifiha na para en na’fanrispunsåpbli ham ni
håga’ ennåo na tåotåo.”  Manmanoppi
si Pedro yan i manapostulis, “Para hami måolekña bai in esgi si Yu’us ki i
taotåo siha!  I Yi’us i tatan-måmi Ha
na’lå’la’ ta’lu si Jesus ni hamyu pumunu’, ya en kana’ Gui’ gi trongku.  Guiya ni pine’lu as Yu’us takkilu’ gi
agapa’-ña kumu manggubebetna yan nana’libri para u nina’fåttu i sinetsut para
iya Israhet yan i ma’asi’in i isao siha.  Mantistigu ham ni esti.  Kuntodu i Espiritu, ni mannina’i as Yu’us atyu
siha i umo’osgi Gui’.”</p>
<p>Maninetdin siha ni Sanhedrin
para cha’-ñiha ta’lu fanguekuentus put i na’an Jesus, ya dispues mansinetta
siha.  Madingu i manapostulis i Sanhedrin
ya mansen maguf sa’ put i manmakunsidera siha mandiknu na u fanmamattråta put i
Na’an.</p>
<p>I
finu’ i Saina.</p>
<p>INEPPIN I SÅTMU                                                           Ps 30, 2. 4. 5-6, 11-12. 13</p>
<p>R.  BAI HU TUNA
HÅO, ASAINA, SA’ UN RISKÅTA YU’.</p>
<p>Hu
tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i
maninimigu-hu put guåhu.</p>
<p>Asaina,
Hågu muna’libri yu’ ginin i naftan;</p>
<p>ti Un sedi na bai hu falak påpa’ gi
sagan i manmåtai.</p>
<p>INEPPI…..</p>
<p>Kantåyi
iSaina, hamyu ni mamfiet,</p>
<p>ya nå’i agradesimentu i santus na
na’ån-ña.</p>
<p>Sa’
un råtu ha’ i yini’usan na linalalo’-ña,</p>
<p>i yini’usan na minaolek-ña para todu i
tiempu.</p>
<p>Kasao
siha manmåfattu gi minatchum åtdao;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,
OAsaina, ya Un gai ma’asi’ nu
guåhu;</p>
<p>Hågu,Asaina, ayudantek-ku.</p>
<p>Un
tulaika i piniti-hu para minaguf;</p>
<p>OAsaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>SIGUNDU NA TINAITAI                                                                 Rv
5, 11-14</p>
<p>Un
tinaitai ginin i Lepblun Rebelasion</p>
<p>Guåhu, si Juan, hu hunguk i manånghit, mit
yan miyon siha!  Manotohgi gi fi’un i
tronu, i kuåttru ni manlåla’la’ na nina’huyung, yan i manåmku’, ya mangånta gi
a’gang na bos:</p>
<p>“I Kinilu ni mapunu’ diknu Ha risibi i
pudet, rikesa, tinemtum, yan</p>
<p>minetgut, onru, gloria, yan
tinina!”</p>
<p>Ya hu
hunguk todu i nina’huyung gi langit, gi tanu’, yan gi sampapa’ i tanu’, yan gi
tasi–todu i manlåla’la’ na nina’huyung gi interu i mundu–ya mangåkanta:</p>
<p>“Para atyu i matåta’chung gi tronu
yan para i Kinilu,</p>
<p>matuna, yan onru, gloria yan
minetgut,</p>
<p>para todu i tiempu!”</p>
<p>Manmanoppi
i kuåttru na manlåla’la’ na nina’huyung, “Åmen!” Ya manoppup påpa’ i
manåmku’ ya manmanadora.</p>
<p>I
finu’ i Saina.</p>
<p>IBANGHELIU                                                                                   Jn
21, 1-19</p>
<p>ÅLELUIA</p>
<p>R.  Åleluia. 
LUMÅ’LA’ TA’LU I KRISTO, YA HA NA’FANNUEBU</p>
<p>TODU I
KOSAS;</p>
<p>HA NA’ANNUK I MINA’ASE’-ÑA PARA TODU I TAOTÅO</p>
<p>R. 
Åleluia.</p>
<p>+  Un tinaitai ginin i såntu Ibangheliu sigun i
tinigi’ San Juan</p>
<p>Dispues, gi Tasin Tiberias Ha
na’annuk Gui’ ta’lu si Jesus gi mandisipulu. 
Taiguini umannok-ña.  Iståba na
mandadañña’ si Simon Pedro, Tomás, (i Dinga’), Nathanael (ginin Cana giya
Galileha), i lalåhin Zebedee, yan dos ta’lu na disipulu.  Ilek-ña si Simon Pedro nu siha, “Bai hu
hånåo pumeska.”  Manmanoppi,
“Nihi ya ta fanhita,” ya
manhånåo manma’udai gi boti.</p>
<p>Tulanotchi tåya’ kinenni’-ñiha. 
Anai på’gu ha’ manana iståba si Jesus na tumotohgi gi kantun tåsi, låo
ni unu gi disipulu tumungu’ na Guiya.  Ilek-ña
nu siha, “Famagu’un, kåo guaha kinenni’-miyu para ta kånnu’?”</p>
<p>Manmanoppi
siha, “Ni un grånu.”</p>
<p>Mansinangåni
siha as Jesus, “Yotti i chinchulun-miyu gi agapa’ na bånda ya siempri
manmåsuetti hamyu.”  Pues mayotti i
chinchulun-ñiha, ya manmangonni’ un kantidån guihan ya esta ti siña mahålla
hålum i chinchulu.</p>
<p>Intonsis i
disipulu ni ginefli’i’ as Jesus ha essalågui si Pedro, “Guiya esti i
Saina!” Anai ha hunguk na Guiya esti i Saina, minagågu si Simon Pedro (iståba
suminmagågagu gui’) ya tuma’yuk hålum gi hanum.  Mientras tåntu manmåttu i pumalu siha na
mandisipulu gi boti, mabåbatsala i chinchulu ni bula guihan.  Gi magåhit ti manchågu’ siha ginin i kantun
tåsi – tåya’ mås ki sien yåtdas.  Anai
manunuk siha mali’i’ guennåo i pinigan guåfi ya iståba un guihan gi sanhilu’
yan dididi’ pån.  Mansinangåni siha as Jesus,
“Chuli’ mågi unus kuåntu grånun guihan ni på’gu en kekenni’.”</p>
<p>Kumahulu’
gi boti si Simon Pedro ya ha hålla hålum gi kantun tåsi i chinchulu ni
mañañahguan bula mandångkulu na guihan–sientu singkuentaitres put todu!  Maseha dångkulu na kantidå kinenni’-ñiha, ti
matitik i chinchulu.</p>
<p>Mansinangåni
siha as Jesus, “Maila’ ya en kannu’ i na’-miyu.”</p>
<p>Ni unu gi
mandisipulu umatotga fumaisin Gui’, “Håyi Håo?” sa’ matungu’ ha’ na
Guiya i Saina. Malak guatu si Jesus ya Ha chuli’ i pån ya mannina’i siha, ya
taiguennåo ha’ bidå-ña nu i guihan.</p>
<p>Esti i
mina’tres biåhi na umannuk si Jesus gi mandisipulu dispues di mana’lå’la’ ta’lu
ginin i finatai.</p>
<p>Anai
munhåyan mañotchu, ilek-ña si Jesus as Simon Pedro, “Simon, lahin Juan,
kåo un gofli’i’ Yu’ mås ki esti siha?”</p>
<p>Ilek-ña si
Pedro, “Hunggan, Asaina, Un tungu’ ha’ na hu gofli’i’ Håo.”</p>
<p>Ilek-ña si
Jesus, “Na’fañotchu i ga’-hu mandikiki’ na kinilu.” Finaisin gui’
ta’lu mina’dos biåhi, “Simon, lahin Juan, kåo un gofli’i’ Yu’?”</p>
<p>Ilek-ña si
Pedro, “Hunggan, Asaina, Un tungu’ ha’ na hu gofli’i’ Håo.”</p>
<p>Manoppi si
Jesus, “Adahi i ga’-hu kinilu.” Mina’tres biåhi finaisin gui’ as
Jesus, “Simon, lahin Juan, kåo un gofli’i’ Yu’?”</p>
<p>Nina’piniti
si Pedro sa’ put i finaisin gui’ mina’tres biåhi, “Kåo un gofli’i’
Yu’?”  Put ennåo na ilek-ña nu
Guiya: “Asaina Un tungu’ ha’ todu.  Un
gof tungu’ ha’ na hu gofli’i’ Håo.”</p>
<p>Sinangåni
gui’ as Jesus, “Na’fañotchu i ga’-hu kinilu.</p>
<p>“Åmen,
åmen, bai Hu sangåni håo ni minagåhit: anai hohobin håo un na’mamafñut i</p>
<p>sinturon-mu
ya humåhanåo håo maseha månu i malago’-mu; låo yanggin luma’amku’ håo</p>
<p>siempri
un istira huyung i kannai-mu, ya ottru u gineddi mafñut i sinturon-mu ya un
kinenni’</p>
<p>gi ti
minalago’-mu.”</p>
<p>(Esti na sinangån-ña Ha indidika i klåsin
finatai anai si Pedro para u nå’i gloria si Yu’us.)  Anai munhåyan kumuentus si Jesus ilek-ña nu
siha, “Tattiyi Yu’.”</p>
<p>I
Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSION pat DAMENGGUN YINI’USAN MINA’ÅSI’</h1>
        <p><strong>Date:</strong> April 28, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-pasguan-resureksion-pat-damenggun-yiniusan-minaasi-3/<p>
        <p>FINE’NA NA TINAITAI 
                                                                             Acts
5, 12-16</p>
<p>Un tinaitai ginin i Bidan i
Manapostulis</p>
<p>Hafañe’lus:
Ginin i kannai i manapostulis, meggai na siñåt yan manna’manman na cho’chu’
manmasusedi gi entalu’ i taotåo siha.  Manákumfotma na para u fanasudda’ gi Kahidan
Solomon. Ni un tåotåo umatotga sumåonåo gi entalu’-ñiha, maskiseha manmagóf
rispéta siha ni taotåo.  Sin imbåtgu mås
memeggai manmanhonggi, låhyan na famalåo’an yan lalåhi manhåhanåo guatu gi
Saina.  I taotåo siha manma’u’uma i
malångun-ñiha para i chalan ya mana’fanå’assun siha gi hilu’ kåma yan guåfak kosaki yanggin maloffan si Pedro
maseha i anineng-ña u tinampi unu pat ottru giya siha.  Låhyan na tåotåo ginin i sengsung siha gi
uriyan Hirusalen mandadaña’ lokkui’, manmakokoni’ i malångun-ñiha yan atyu siha
i maninatburorota ni manáplacha’ na espiritu, ya todu mana’fanhomlu’.</p>
<p>I
finu’ i Saina.</p>
<p>INEPPIN I SÅTMU                                                               Ps
118, 2-4. 13-15. 22-24</p>
<p>R.    NÅ’I
GRÅSIA I SAINA SA’ MÅOLIK GUI’,</p>
<p>YA
TAIHINEKKUK I GINEFLI’E’-ÑA.</p>
<p>Po’lu
i gima’ Israhet ya u åluk,</p>
<p>“I ginefli’i’ Yu’us dinidira
todu i tiempu.”</p>
<p>Po’lu
i gima’ Aaron ya u åluk,</p>
<p>“I ginefli’i’ Yu’us dinidira todu
i tiempu.”</p>
<p>Po’lu
atyu siha i manma’å’ñao niSainaya
u ma’åluk,</p>
<p>“I ginefli’i’ Yu’us dinidira todu
i tiempu.”</p>
<p>INEPPI…..</p>
<p>Dångkulu
atburotu-hu ya kumekepoddung yu’,</p>
<p>låo måttu iSainapara u akudi yu’.</p>
<p>ISainai fuetsåk-ku yan minetgot-tu,</p>
<p>måttu giya guåhu kumu satbadot.</p>
<p>I
na’maguf yan a’gang na essalåo</p>
<p>mahunguk ginin i tento’ i
manmanggånna.</p>
<p>INEPPI…..</p>
<p>I
atchu’ ni marichåsa ni atyu siha i manmanhåhatsa</p>
<p>mama’un atchu’ ni imputtånti gi
gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta
silebra.</p>
<p>INEPPI…..</p>
<p>SIGUNDU NA TINAITAI                                                     Rv
1, 9-11. 12-13. 17-19</p>
<p>Un
tinaitai ginin i Lepblun Rebelasion</p>
<p>Hafañe’lus:</p>
<p>Guåhu si Juan, i che’lun-miyu,
ya kumu hu dalalalaki si Jesus manhihita sumungun gi pinasensia i pinadesi ni
manmåfattu gi atyu siha i iyun i Raino-ña.  Mapo’lu yu’ giya Patmos na isla sa’ put i hu
pruklåma i finu’ Yu’us yan i minagåhit ni Ha na’matungu’ si Jesus. Gi ha’anin i
Saina i Espiritu Ha maneha i lina’lå’-hu, ya hu hunguk un a’gang na bos, ni
kalang kutneta sunidu-ña, kumuekuentus gi santattek-ku.  Ilek-ña, “Tugi’ påpa’ håfa
lini’e’-mu.” Hu bira yu’ para bai hu li’i’ håyi kumuentutusi yu’, ya hu
li’i’ sietti ni oru na sa’ang fållut, ya
iståba gi entalu’ esti siha una kosa na kalang figuran tåotåo, ni minagågagu
anåkku’ asta i addeng-ña, yan sininturoron oru gi ha’óf-ña.</p>
<p>Anai
hu li’i’ Gui’, poddung yu’ påpa’ gi addeng-ña kalang un måtai na tåotåo.  Ha patcha yu’ ni agapa’ na kannai-ña ya
ilek-ña, “Cha’-mu ma’å’a’ñåo!  Guåhu
i fine’na yan i uttimu. Guåhu atyu i låla’la’!  Ginin måtai Yu’, låo låla’la’ Yu’ på’gu para
todu i tiempu.  Guaha åoturidåt-tu ni
finatai yan i tanu’ i finatai.  Intonsis,
tugi’ påpa’ i un li’i’ siha na sinisedi, atyu siha i manmasusesedi på’gu yan
atyu siha i para u fanmasusedi dispues.</p>
<p>I
finu’ i Saina.</p>
<p>IBANGHELIU                                                                                   Jn
20, 19-31</p>
<p>ÅLELUIA     Jn 20, 19-20</p>
<p>R.  Åleluia. 
 MANHONGGI HÅO GIYA GUÅHU, TOMAS,
SA’ PUT I</p>
<p>UN LI’I’
YU’;</p>
<p>MANMAGUF
ATYU SIHA I TI LUMI’I’ YU’, LÅO</p>
<p>MANMANHONGGI
HA’!                                        R.  Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Juan</p>
<p>Gi pupuengin atyu i primet na ha’åni gi
simåna, maseha manmakandålu ni mandisipulu i pettan atyu na lugåt anai
maniståba siha, put i manma’å’ñåo-ñiha ni ManHudihos, måttu si Jesus ya tumohgi
gi me’nan-ñiha. Ilek-ña, “I pås u gaigi giya hamyu.”  Anai munhåyan Ha sångan esti, mamfina’nu’i
siha ni kannai-ña yan i kalaguåk-ña.  Manmaguf i mandisipulu anai mali’i’ i
Saina. Ilek-ña ta’lu, “I pås u gaigi giya hamyu.  “Taimanu ha’ na Ha na’hånåo Yu’
si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo, u
fanma’asi’i siha; yanggin ti en asi’i, ti u fanma’asi’i siha.”</p>
<p>Humuyung na si Tomás (ni
ma’å’agang “Dinga”) unu gi Dossi taigui anai måttu si Jesus.  Sigi masångani gui’ ni pumalu na mandisipulu,
“In li’i’ i Saina.”  Låo
manoppi gui’, “Ni nungka na bai hu honggi ennåo, solu hu li’i’ i matkan
luluk gi kannai-ña, ya bai na’hålum i kalulot-tu gi diniluk luluk yan i
kannai-hu gi kalaguåk-ña.”</p>
<p>Un simåna maloffan, maniståba ta’lu i
mandisipulu gi kuåttu, ya på’gu na biåhi iståba si Tomás. Maseha manmakandådalu
i petta siha, måttu si Jesus ya tumohgi gi entalu’-ñiha.  Ilek-ña, “I pås u gaigi giya hamyu”;
pues ilek-ña as Tomás, “Maila’ ya un rikunosi i kannai-hu ni kalulot-mu.
Na’hålum i kannai-mu gi kalaguåk-ku. Cha’-mu mumahehettuk ti manhonggi, låo
fanhonggi!”</p>
<p>Manoppi si Tomás ya ilek-ña, “Saina-hu yan Yu’os-su!”  Dispues ilek-ña si Jesus nu guiya:</p>
<p>“Manhonggi
håo sa’ put i un li’i’ Yu’.</p>
<p>Mandichosu
atyu siha i ti lumi’i’ Yu’ låo manmanhonggi.”</p>
<p>Ha cho’gui si Jesus meggai ottru na siñåt
siha gi me’nan i mandisipulu-ña, ni ti manmatugi’ påpa’ guini na lepblu.  Låo esti siha manmatugi’ para en faninayuda
humonggi na si Jesus Guiya i Misihas, i Lahin Yu’us, kosaki
ginin esti na hinenggi en fanggái lina’la’ gi na’ån-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PÅSGUAN RESUREKSION</h1>
        <p><strong>Date:</strong> April 21, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pasguan-resureksion-2/<p>
        <p>FINE’NA NA TINAITAI                                                                     Acts 10, 34. 37-43</p>
<p>Un tinaitai ginin i Bidan i Manapostulis</p>
<p>Ha tutuhun
kumuentusi siha si Pedro i MamPagånu ni esti siha na palåbra: “Gi hinassok-ku
na en tingu’ ha’ håfa masåsangan gi todu iya Hudeha put si Jesus i taotåo
Nasaret, ni matutuhun giya Galileha put i båotismu ni ha setmunñaihun si Juan;
håfa taimanu si Yu’us na Ha olius Gui’ ni Espiritu Såntu yan pudet. Lumålåoya
Ha chocho’gui manmåolik
na cho’chu’ yan Ha na’fanhohomlu’ todu atyu siha i manggaigi gi papa’ i
nina’siñan i aniti, ya gaigi si Yu’us giya Guiya.  Hami mantistigu ni todu siha i
bidå-ña gi tanu’ i ManHudihos yan giya Hirusalen.</p>
<p>Put lusuttimu, mapunu’ Gui’,
makana’ gi hilu’ un trongku, låo nina’lå’la’ Gui’ ta’lu as Yu’us gi mina’tres
dihas ya Ha sedi na u mali’i’ Gui’, låo ti para todu u lini’i’ Gui’, solu atyu
ha’ na tistigu siha i esta maninatyik as Yu’us kun tiempu–era hami ni mañotchu
yan manggimin yan Guiya dispues di mana’lå’la’ Gui’ ginin i finatai.  Guiya muna’fanhånåo ham para in setmuni i
taotåo siha yan para in fantistigu na Guiya atyu i nina’sahngi as Yu’us kumu
hues i manlåla’la’ yan i manmåtai.  Todu
i mamprufeta
mantistigu put Guiya, ilik-ñiñiha na todu atyu siha i manmanhonggi manma’asi’i
i isao-ñiha gi na’ån-ña.”</p>
<p>I finu’ i Saina.</p>
<p>INEPPIN I SÅTMU                                                               Ps
118, 1-2. 16-17. 22-23</p>
<p>R.  (24) 
PÅ’GU I HA’ÅNI NI HA FA’TINAS I SAINA;</p>
<p>NIHI TA FANMAGUF.</p>
<p>Nå’i
gråsia iSaina, sa’ måolik Gui’</p>
<p>sa’ i mina’ase’-ña para todu i tiempu.</p>
<p>Po’lu
i gima’ Israhet ya u åluk,</p>
<p>“I ginefli’i’ Yu’us dinidira
todu i tiempu.”</p>
<p>INEPPI…..</p>
<p>“I agapa’ na kannai iSainamakåhat hulu’;</p>
<p>i
agapa’ na kannai iSainamanyalibåo
kun fuetsa.”</p>
<p>Ti
bai hu måtai låo bai hu lå’la’</p>
<p>ya
bai hu diklåra i che’chu’ iSaina.</p>
<p>INEPPI…..</p>
<p>I
atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi
gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>SIGUNDU NA TINAITAI                                                                            Col
3, 1-4</p>
<p>Un
tinaitai ginin i Kattan San Pablo para i taotåo ‘Colossae’</p>
<p>Hafañe’lus:</p>
<p>Esta mana’fanlå’la’ hamyu yan i Kristo
Jesus, pues båtga hamyu gi kosas långit, anai matåtachung i Kristo gi tronu-ña
gi agapa’ na båndan Yu’us.  Cha’-miyu
muna’susuha i hinassun-miyu gi kosas siha guihi, åhi’ ti i kosas esti na
tånu’.  Esta manmåtai hamyu, ya i
lina’la’-miyu uma’attuk yan i Kristo gi as Yu’us.  Gaigi gi Kristo i magåhit na lina’la’-miyu ya
yanggin umannuk Gui’, siempri manannuk hamyu yan Guiya para en fañåonåo gi
gloriå-ña!</p>
<p>I
finu’ I Saina.</p>
<p>IBANGHELIU                                                                                               Jn
20, 1-9</p>
<p>R.  Åleluia. 
SI JESUKRISTO HUMUYUNG MAMA’SAKRIFISIUN PÅSGUA;</p>
<p>NIHI TA FANGGUPUT KUN MINAGUF YAN I
SAINA.</p>
<p>R. 
Åleluia.</p>
<p>+Un tinaitai ginin i såntu Ibangheliu sigun
gi tinigi’ San Juan</p>
<p>Tåftataf
gi chatanmak gi primet ha’åni gi simåna, trabiha hohomhum ha’, måttu si Maria
Magdalena gi naftan.  Anai ha li’i’ na
mana’suha i atchu’ gi sagå-ña malågu guatu gi as Simon Pedro yan i ottru na
disipulu (atyu i ginefli’i’ as Jesus) ya ha sångani siha, “Makonni’ i
Saina ginin i naftan! Ti in tingu’ månu nai mapo’lu Gui’!”  Ennåo na si Pedro yan i ottru na disipulu
humånåo guatu para i naftan.  Umalapåpat
i dos malågu, låo i ottru na disipulu ha ikak si Pedro ya guiya finene’na måttu
gi naftan. Ti humålum gui’ låo tumekkun påpa’ ya umengelu’ hålum ya ha li’i’ i
be’i gi hilu’ odda’.  Guennåo mismu na
mumentu måttu si Pedro ya humålum gi naftan. Ha ripåra i be’i gi hilu’ odda’ ya
ha li’i’ i pidåsun magågu ni tumåtampi i ilu-ña na ti sumisiha yan i be’i na
iståba mafalulun na maisa gi un bånda.  Dispues
di esti, humålum i disipulu ni finene’na måttu gi naftan.  Ha li’i’ ya manhonggi. (Hahassu ha’ na trabiha
ti makumprerendi i Eskritura na debidi u lå’la’ ta’lu si Jesus ginin i finatai.)</p>
<p>I Ibangheliun i Saina.</p>

        </section>
        <hr>
        
        <section>
        <h1>PÅSGUA I RESUREKSION I SAINA BIHILIAN PÅSGUA</h1>
        <p><strong>Date:</strong> April 20, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/pasgua-i-resureksion-i-saina-bihilian-pasgua/<p>
        <p>FINE’NA NA TINAITAI                                                                      Gn 1, 1. 26-31a</p>
<p>Un tinaitai ginin i Lepblun Genesis</p>
<p>Gi tutuhun anai si Yu’us Ha fa’tinas i langit
yan i tanu’, ilek-ña, “Nihi ta fa’tinas i taotåo gi imahen-ta, yan gi pinarihu-ta.  Ya u fanggubetna gi hilu’ todu i guihan gi
tasi, i påharu gi
airi, i guaka, yan i manmachålik siha na gå’ga, yan todu atyu siha na gå’ga i mangukunánaf gi tanu’.”</p>
<p>Si Yu’us Ha fa’tinas i taotåo gi imahen-ña,</p>
<p>sagrådu
na imahen-ña Ha fa’tinas gui’,</p>
<p>i lahi yan i palåo’an
Ha fa’tinas siha.</p>
<p>Si Yu’us Ha
bendisi siha ya ilek-ña: “Fanmåmta’, na’bula i tanu’
ya en gubetna
i guihan siha gi tasi, i påharu
siha gi airi, yan todu i manlåla’la’
siha na kosas gi hilu’ tånu’.” Ilek-ña si Yu’us lokkui’, “Atan ha’,
Hu intrega hamyu nu todu i manggai simiya na trongku gi hilu’ tånu’ yan todu atyu siha na trongku i manmanonokcha’
fruta para nengkannu’-miyu;
yan para todu i ga’ga’ gi tanu’, i guihan gi tasi, i påharu gi airi
yan todu i manlåla’la
na gå’ga’ ni mangukunanaf gi edda’,
Hu nå’i siha ni mambetdi na tinanum para nengkannu’-ñiha. “Ya todu esti manmasusedi. Si
Yu’us Ha atan todu siha i fina’tinås-ña ya nina’gof maguf Gui’.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5,6-7,12-13,20-22</p>
<p>R. (5) BULA I TANU’ NI
MINAOLIK I SAINA.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi
guinaifin i pachot-ña manmafa’tinas i manånghit gi langit.</p>
<p>Ha
na’etnun i hanum i tasi gi un munton;</p>
<p>ya gi budega nai Ha po’lu i mattingan.</p>
<p>INEPPI…..</p>
<p>Maguf i nasion ni ha yå’hu si Yu’us kumuSaina,</p>
<p>i taotåo siha ni Ha atyik kumu iyon-ña.</p>
<p>Ginin i langit iSainaHa atan påpa’;</p>
<p>Ya Ha li’i’ todu i taotåo siha.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya i ayudantet-ta yan pruteksion-ta.</p>
<p>Puedi u
gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>II</p>
<p>MINA’DOS NA TINAITAI                                                               Gn
22, 1-2, 9a, 10-13, 15-18</p>
<p>Un tinaitai ginin i Lepblun Genesis</p>
<p>Put i para u chinagi
si Abrahan as Yu’us inagang gui’, “Abrahan!  Manoppi si Abrahan, “Listu yu’,” Pues
ilek-ña si Yu’us, “Konni’ i lahi-mu as Isaac, i uniku na lahi-mu ni un guaiya,
ya un hånåo para i tanu’
Moriah. Guennåo nai un ufresi gui’
kumu sakrifision masosonggi gi hilu’ i eksu’ ni para Hu fanu’i håo</p>
<p>Anai måttu siha gi lugåt ni
sinangåni gui’ as Yu’us, mama’tinas
si Abrahan åttat guennåo pues ha arekla i hayu gi hilu’ i attat.
Dispues ha
hakut i se’si’ para u punu’ i lahi-ña, låo i
tentagu’ Yu’us inagang gui’ ginin
i langit. “Abrahan, Abrahan!” Manoppi gui’,
“Hunggan, Asaina,” Ilek-ña i tentågu’, “Cha’-mu na’fåfattu i kannai-mu gi patgun.” “Cha’-mu chomocho’gui ni håfa nu guiya.” Hu tungu’ på’gu taimanu tinaddong-ña i dibusion-mu gi as
Yu’us. Sa’ ti un puni Yu’ ni mismu un guaiya na lahi-mu.” Anai manatan si
Abrahan gi uriya, ha li’i’ un kinilu ni iståba gåggaddun kanghilon-ña gi trongku. Pues ha konni’
i kinilu ya ha ufresi kumu
sakrifisiun
masosonggi, inlugåt di i lahi-ña.</p>
<p>I
tentågu’ iSainaha ågang ta’lu
ginin i langit si Abrahan ya ilek-ña: “Bai Hu fanhula
giya Guåhu ha’ na maisa, Ha diklåra iSaina,
ya put i ti un chatagui Yu’ ni un gofli’i’ na lahi-mu mismu, bai Hu bendisi håo abundånsia, ya i tinattem-mu u chameggai yan i puti’un siha gi langit yan i grånun unai siha gi kantun tåsi, i tinattem-mu siha u fanhålum gi trangkan i inimigun-ñiha; ya ginin siha, todu i nasion siha u
fanmañodda’ bendision; todu esti sa’ put un osgi i tinago’-hu”.</p>
<p>I finu’ i Saina.</p>
<p>INEPPIN I SÅTMU                                                                           Ps 16, 5.8.9-10.11</p>
<p>R. (1) HÅGU I PATTEK-KU, O ASAINA.</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu
ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i
anti-hu;</p>
<p>kun
todu i tataotåo-hu gai kumfihånsa,</p>
<p>Sa’ ti para Un abandona i anti-hu para i
sampapa’ na tånu’,</p>
<p>yan ti
para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis
na minaguf gi me’nå-mu,</p>
<p>ya para
todu i tiempu i minaguf gi agapa’-mu.</p>
<p>INEPPI…..</p>
<p>III</p>
<p>MINA’TRES NA TINAITAI                                                             Ex
14, 15 – 15, 1</p>
<p>Un
tinaitai ginin i Lepblun Exodus</p>
<p>Ilek-ña i Saina as Moises,
“Håfa na sigi ha’ håo umugung nu Guåhu” Sangåni i Israilitas siha ya
u fansigi ha’ mo’na. Håtsa hulu’ i baston-mu ya un istira i kannai-mu gi hilu’
i tasi, na’adispatta i tasi gi talu’ kosaki siña i Israelitas siha ma’upus i
tasi gi hilu’ ånglu’ na tånu’. Ya bai Hu na’fanåguaguat mås i taotåo Ihipto ya
u matattiyi i Israelitas siha. Atyu nai bai Hu risibi i gloria ginin as ‘Pharaoh’,
todu i sindalu-ña, i kaleså-ña siha, yan i taotåo kalesa siha. I taotåo Ihipto
siempri u matungu’ na Guåhu iSaina.”</p>
<p>I anghit Yu’us, ni gumigiha i
linahyan Israilitas siha, humånåo ya malak i santattin i katdumi. I petput na
homhum mapagåhis ni iståba gi sanme’na, humånåo lokkui’, ya malak i santatti gi
entalu’ i taotåo Ihipto yan i Israilitas siha. Låo i mapagåhis mås humomhum ya
ha chomma’ tulanotchi i linahyan tåotåo Ihipto na u fanhihut yan i Israilitas
siha. Dispues ha istira si Moises huyung i kannai-ña gi hilu’ i tasi, ya i
Saina Ha na’guinaifi tulanotchi ni un metgut na månglu’ ginin i sanhaya ya
umånglu’ i tasi. Anai esta i tasi madibidi, i Israilitas siha manmåtcha gi
entalu’ i tasi ni anglu’, i hanum gi ambus bånda kalang mohun mandångkulu na
lugan guma’.</p>
<p>I taotåo Ihipto mapetsigi ya
matattiyi i Israilitas siha; todu i kabåyun ‘Pharaoh’, i kalesa yan i taotåo
kalesa. Gi pupuengi, åntis di chatanmak, i Saina Ha na’låmlam i mapagåhis ya Ha
na’fanma’åñåo i sindålun Ihipto, dispues Ha na’fanmafnut i ruedan i kalesa siha
ya kana’ ha’ ti siña mangiluluk.  Ennåo
mina’ i taotåo Ihipto mañeha gi me’nan i Israilitas siha sa’ i Saina mumumu put
siha kontra i taotåo Ihipto.</p>
<p>Pues i Saina Ha sangåni si Moises,
“Istira huyung i kannai-mu gi hilu’ i tasi, ya u milalak i hanum tåtti ya
u fantinampi i taotåo Ihipto, yan i kalesan-ñiha yan i taotåo kalesa
siha.” Si Moises ha istira huyung i kannai-ña gi hilu’ i tasi, ya gi
chatanmak, i tasi milalak tåtti gi rigulåt na tinadong-ña. Manmalålagu i taotåo
Ihipto siha guatu gi tasi, anai i Saina mamblinangku siha asta i talu’.  Ya anai milalak i hanum tåtti, mantinampi i
kalesa siha yan i taotåo kalesa yan todu i sindålu ni tumattitiyi i Israilitas
hålum gi tasi.  Ni unu giya siha umiskåpa.
 Låo i Israilitas siha manmåtcha gi hilu’
i anglu’ na tånu’ gi entalu’ i tasi, ya i hanum kalang luga gi ambus bånda.
Pues taiguini satbån-ña i Saina ni Israilitas siha ginin i fuetsan Ihipto guihi
na ha’åni.  Anai mali’i’ ni Israilitas
siha na manlalalacha’ gi kantun tåsi i manmåtai na tåotåo Ihipto ya mali’i’ i
fuetsan i Saina ni Ha na’annuk kontra i taotåo Ihipto, manma’åñåo siha ni Saina
ya manmanhonggi nu Guiya yan gi as Moises i tentago’-ña.</p>
<p>Dispues
si Moises yan i Israilitas siha makånta esti na kånta para i Saina:</p>
<p>Bai hu kånta para i Saina, sa’ gloriosu
manggånna Gui’;</p>
<p>Kabåyu
yan kalesa Ha dåggåo huyung gi tasi.</p>
<p>I finu’ i Saina.</p>
<p>INEPPIN I SÅTMU                                                               Ex
15, 1-2,3-4.5-6.17-18</p>
<p>R. (1) NIHI TA KANTÅYI I SAINA,</p>
<p>SA’
HA NA’BINALUTAN GUI’ NI GLORIA.</p>
<p>Bai hu kantåyi iSaina, sa’ gloriosu manggånna Gui’,</p>
<p>kabåyu
yan kalesa Ha dåggåo huyung gi tasi.</p>
<p>ISainai fuetsåk-ku yan ånimu-hu,</p>
<p>yan Guiya i satbadot-tu.</p>
<p>Guiya
Yu’os-su, hu onra Gui’,</p>
<p>I Yi’us i tatå-hu, hu na’takkilu’ Gui’.</p>
<p>INEPPI…..</p>
<p>ISainagumegera,</p>
<p>Sainai na’ån-ña!</p>
<p>I kalesan Pharaoh yan i sindalu-ña Ha dåggåo
huyung gi tasi,</p>
<p>i
manmå’gas siha na ufisiåt-ña manmafondu gi Tasin Agaga’.</p>
<p>INEPPI…..</p>
<p>I milalak hånum mantinampi siha,</p>
<p>Manmafondu
siha kalang åtchu’.</p>
<p>I agapa’ na kannai-mu,Asaina, mifuetsa,</p>
<p>I
agapa’ na kannai-mu,Asaina,
yumayamak i inimigu.</p>
<p>INEPPI…..</p>
<p>Un konni’ hålum siha i taotåo ni Un såtba,</p>
<p>Ya
Un po’lu siha gi eksu’ i irensiåm-mu</p>
<p>I lugåt anai matåta’chung Håo,Asaina,</p>
<p>I
santuåriu, ni mismu kannai-mu umistapblesi.</p>
<p>ISainau fanggubetna para todu i manaihinekkuk na tiempu.</p>
<p>INEPPI…..</p>
<p>IV</p>
<p>MINA’KUÅTTRU NA TINAITAI                                                
Is 54, 5-14</p>
<p>Un
tinaitai ginin i Lepblun i Prufeta as Isaias</p>
<p>Atyu i mama’asaguå-mu Guiya muna’huyung håo;</p>
<p>i
na’ån-ña iSainani ehetsito siha;</p>
<p>I nana’librem-mu Guiya i Unu ni Såntus giya Israhet,</p>
<p>ma’å’gang Gui’ Yi’us todu i tanu’.</p>
<p>Ina’agang håo as Yu’us tåtti,</p>
<p>kalang
i asagua ni mayuti’ yan pininiti espiritu-ña,</p>
<p>I palåo’an uma’asagua gi hiniben-ña dispues
mayuti’,</p>
<p>ilek-ña
i Yi’os-mu.</p>
<p>Hu yuti’ñaihun håo un ratu,</p>
<p>låo
bai Hu konni’ håo tåtti yan bula kariñu.</p>
<p>Gi
un mumentu na linalalo’-hu,</p>
<p>Hu nå’na’ i matå-hu ginin hagu;</p>
<p>Låo muma’åsi’ Yu’ nu hågu ginin i taddung na guinaiyak-ku,</p>
<p>ilek-ña
iSaina, i nana’librem-mu.</p>
<p>Para
guåhu kalang i ha’ånin Noah esti,</p>
<p>anai
manhula Yu’ na i hanum Noah</p>
<p>ni
ngai’an ta’lu na u na’dilubiu i tanu’;</p>
<p>Pues manhula Yu’ na ti bai Hu lalålu’ nu hågu,</p>
<p>patsino bai lalåtdi håo.</p>
<p>Maseha u fañuha i sabåna siha gi sagan-ñiha</p>
<p>ya u fanmayengyung i eksu’ siha,</p>
<p>ni ngai’an nai un diningu ni guinaiya-ku</p>
<p>pat u mayengyung i kuntratå-hu pås,</p>
<p>ilek-ña
iSaina, ni gai ma’asi’ nu hågu.</p>
<p>O hågu ni mamadedesi, pinakyu yan tåya’ kunsuelu-mu,</p>
<p>bai
Hu fa’tinas
i chalån-mu siha ni ‘carnelians’,</p>
<p>yan i haligin i gimå’-mu ni ‘sapphires’;</p>
<p>Bai Hu fa’tinas i sagå-mu gumera ni ‘rubies’,</p>
<p>i
trangkåm-mu
ni kriståt,</p>
<p>yan todu i ligan gimå’-mu ni mangguaguan na åtchu’.</p>
<p>Todu i famagu’on-mu lalåhi u
famfinanå’gui niSaina,</p>
<p>ya
u dångkulu i pås i famagu’on-mu.</p>
<p>Un ma’istapblesi gi tininas,</p>
<p>chågu’ ginin i mina’å’ñåo na un maså’pit,</p>
<p>anai
ti siña måttu i distrosu giya hågu.</p>
<p>I finu’ i Saina.</p>
<p>INEPPIN I SÅTMU                                                               Ps 30, 2. 4. 5-6, 11-12. 13</p>
<p>R.  BAI
HU TUNA
HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu
put guåhu.</p>
<p>Asaina, Hågu muna’libri yu’ ginin i
naftan;</p>
<p>ti Un sedi na bai hu falak påpa’ gi sagan i
manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>ya nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña;</p>
<p>i
yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI…..</p>
<p>Ekkunguk,Asaina, ya Un gai ma’asi’
nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>Asaina, Yu’os-su, bai hu nå’i
Håo agradesimentu todu i tiempu.</p>
<p>INEPPI…..</p>
<p>V</p>
<p>MINA’SINGKU NA
TINAITAI                                                        Is
55, 1-11</p>
<p>Un tinaitai ginin i Lepblun i Prufeta as
Isaias</p>
<p>Taiguini ilek-ña i Saina:</p>
<p>Todu hamyu ni manmå’hu,</p>
<p>fanmåttu gi hanum!</p>
<p>Hamyu ni tåya’ salåppi’-miyu,</p>
<p>fanmåttu, risibi i grånun trigu ya en fañotchu;</p>
<p>Fanmåttu, sin en fanmanapåsi, sin
gåstu,</p>
<p>fanggimin binu yan letchi!</p>
<p>Sa’ håfa na en gagasta i salåppi’-miyu gi ti manmamakannu’;</p>
<p>i suetdun-miyu gi atyu i ti siña muna’fansatisfetchu hamyu?</p>
<p>Ekkunguk yu’ ya siempri
mañotchu hamyu måolik,</p>
<p>ya
siempri gefsaga lina’la’-miyu.</p>
<p>Fanekkunguk yan fanmamaila’
tåotåo-hu,</p>
<p>fanmåttu giya Guåhu ya en fanggai lina’la’.</p>
<p>Bai Hu rinueba yan hamyu i taihinekkuk
na kuntråta,</p>
<p>ya bai nå’i hamyu ni bendision ni Hu prumeti si David.</p>
<p>Hu na’må’gas gui’ para u dirihi i nasion siha,</p>
<p>yan
ginin
guiya na Hu fa’nu’i siha ni fuetsåk-ku.</p>
<p>Siempri en agang ottru nasion siha:</p>
<p>ni
ginin un tiempu ti matungu’ hamyu,</p>
<p>låo
på’gu siempri manmalålagu guatu giya hamyu para u fañåonåo!</p>
<p>Guåhu
iSaina, i Yi’us-miyu, i santus na Yu’us Israhet,</p>
<p>Guåhu bai Hu na’fanmasusedi esti siha;</p>
<p>bai Hu nå’i hamyu onru yan gloria.</p>
<p>Bira hamyu guatu giSainayan tåyuyut Gui’,</p>
<p>sa’
hihut
Gui’ på’gu.</p>
<p>I manailayi u ma tulaika i lina’la’-ñiha</p>
<p>ya u ma bira hinassun-ñiha.</p>
<p>Sedi na u ma bira siha guatu giSaina,i Yi’os-ta;</p>
<p>yo’asi’ Gui’ yan listu man’asi’i.</p>
<p>Ilek-ña iSaina,
“Ti parehu i hinassok-ku yan i hinassun-miyu,</p>
<p>yan
i che’cho’-hu ti parehu yan i che’chu’-miyu.</p>
<p>“Taimanu ha’ tinakkilo’ña i langit gi
hilu’ tånu’,</p>
<p>taiguennåo ha’ tinakkilo’ña i bidå-hu yan i hinassok-ku ki hamyu.</p>
<p>“I fino’-hu kalang niebi yan uchan</p>
<p>ni
mafåttu ginin i langit
para u rega i tanu’.</p>
<p>Nina’dådangkulu i tinanum</p>
<p>ya
ha na’guaguaha
simiya para matånmi para nengkannu’.</p>
<p>Taiguennåo ha’ lokkui’ i palabrås-su</p>
<p>ti u måhñåo chumo’gui håfa planu-hu;</p>
<p>siempri
ha cho’gui todu i malago’-hu para u cho’gui.</p>
<p>I finu’ i Saina.</p>
<p>INEPPIN I
SÅTMU                                                                           Is
12, 2-3.4.5-6</p>
<p>R (3)    UN MAGUF MANLUPUK HÅNUM GI BE’BU’ SATBASION.</p>
<p>Hunggan si Yu’us satbadot-tu;</p>
<p>siguru
yu’ yan ti ma’åñåo
yu’.</p>
<p>Ginin iSainana metgut yan båtbaru yu’,</p>
<p>yan Guiya i satbadot-tu.</p>
<p>Siempri maguf håo manlupuk hånum</p>
<p>gi fontin satbasion.</p>
<p>INEPPI…..</p>
<p>Nå’i gråsia iSaina, tuna i na’ån-ña;</p>
<p>na’matungu’ i bidå-ña siha gi nasion,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Kantåyi tinina iSainaput i gloriosu na che’cho’-ña;</p>
<p>na’matungu’
esti gi todu i tanu’ siha.</p>
<p>Essalåo kun minaguf, O siudån Sion,</p>
<p>sa’
gaigi giya hågu i ma’gas</p>
<p>Guiya
ni Såntus ginin Israhet!</p>
<p>INEPPI…..</p>
<p>VI</p>
<p>MINA’SAIS NA TINATAI                                                                Bar
3, 9-15. 32 – 4, 4</p>
<p>Un
tinaitai ginin i Lepblun i Prufeta as Baruch</p>
<p>O Israhet, ekkunguk i tinago’-hu siha para lumå’la’:</p>
<p>ekkunguk, ya en kumprendi håfa kumeke’ilekña tiningu’!</p>
<p>Sa’ håfa, Israhet,</p>
<p>na
manggaigi hamyu gi tanu’ i
inimigun-miyu,</p>
<p>mambihu
ha’ hamyu gi istrangheru
na tånu’,</p>
<p>Mañåsåonåo hamyu gi inapplacha’
i manmåtai,</p>
<p>manmatufung hamyu yan atyu siha i manhånåo para i sampapa’ na tånu’?</p>
<p>En
yiti’ i trongkun i tinemtum!</p>
<p>Yanggin mohun en dalalaki i chalan Yu’us,</p>
<p>mañåsaga hamyu på’gu gi taihinekkuk
na pås.</p>
<p>Kesodda’ månu nai gaigi i tiningu’, månu nai gaigi i minetgut,</p>
<p>månu nai gaigi i kinemprendi, ya en tingu’</p>
<p>månu nai gaigi i anåkku’ na lina’la’,</p>
<p>anai
gaigi i
kandit i attaduk, yan pås.</p>
<p>Håyi sumodda’ anai sumåsaga i tinemtum,</p>
<p>håyi esta humåtmi ennåo na tesoru?</p>
<p>Atyu i tumungu’ todu i kosas siha Ha tungu’ gui’;</p>
<p>esta Ha kumprendi ni titanos-ña.</p>
<p>Esta
Ha istapblesi i tanu’ para todu i tiempu,</p>
<p>ya
Ha na’bula gui’ ni atyu siha i kuåttru patas-ñiha na gå’ga’;</p>
<p>Ha tågu’ i inina ya inesgi,</p>
<p>Ha ågang ya manlålåolåo inekkunguk Gui’;</p>
<p>I puti’un siha gi sagang-ñiha</p>
<p>manmañiñila’
yan manmamaguf;</p>
<p>Yanggin ha ågang siha,
manmanoppi, “Estegui’
ham!”</p>
<p>manmañiñila’
yan manmamaguf para i Muna’huyung siha.</p>
<p>Taiguennåo i Yi’os-ta;</p>
<p>tåya’ ottru para ma’akumpåra yan Guiya:</p>
<p>Esta
Ha midi todu i tiningu’,</p>
<p>ya Ha nå’i si Jacob, i tentago’-ña,</p>
<p>si
Israhet, i kiridu na lahi-ña.</p>
<p>Desdi ennåo na tiempu umannuk Gui’ gi tanu’,</p>
<p>yan kalalamtin gi halum tåotåo.</p>
<p>Guiya i lepblun i tinagu’ Yu’us siha,</p>
<p>i
lai ni dinidira para todu i tiempu;</p>
<p>Todu
i mañechettun giya Guiya siempri
manlå’la’,</p>
<p>låo
u fanmåtai atyu siha i yumuti’ Gui’.</p>
<p>O Jacob, bira håo ya un risibi Gui’:</p>
<p>famokkat
gi kandet-ña para guatu gi mina’lak.</p>
<p>Cha’-mu e’ena’i ottru ni
gloriå-mu,</p>
<p>pat
i pribilehu-mu para i istrangheru na tåotåo.</p>
<p>O Israhet, manmabendisi hit;</p>
<p>sa’
ta tungu’ atyu i na’maguf para si Yu’us!</p>
<p>I finu’ i Saina.</p>
<p>INEPPIN I SÅTMU                                                                           Ps
19, 8.9.10.11</p>
<p>R. (Jn 6,69) 
ASAINA, GIYA HÅGU NAI GAIGI</p>
<p>I FINU’ I TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha
na’freresku i anti!</p>
<p>Angokkuyun i tinagu’ iSaina,</p>
<p>Ha
nåna’i tinemtum i mansinsiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha
na’mamaguf i kurason;</p>
<p>Klåru
i minandan iSaina,</p>
<p>Ha
na’lele’an i áttaduk .</p>
<p>INEPPI…..</p>
<p>Gåsgas i mina’å’ñåo giSaina,</p>
<p>mesngun para todu i tiempu;</p>
<p>I
etdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Mås
mangguaguan siha ki i oru,</p>
<p>ki i
munton i mås gåsgas na oru,</p>
<p>Mamesña
ki i anibat</p>
<p>pat i miet ni ginin i chenchun.</p>
<p>INEPPI…..</p>
<p>VII</p>
<p>MINA’SIETTI NA TINAITAI                                                                       Ez
36, 16-28</p>
<p>Un tinaitai ginin i Lepblun i Prufeta as
Ezekiel</p>
<p>Ha kuentusi yu’ iSainaya ilek-ña, “Låhi, anai mañåsaga i Israhelitas gi tanu’-ñiha,
mana’applacha’ ginin i tailayin lina’la’ yan bidan-ñiha ha’ . Hu na’li’i’ siha ni linalalo’-hu sa’
put i
manmamunu’
siha tåotåo guihi na tånu’ yan
ma’adora i Yi’us i mampagånu siha. Hu kundena siha sa’ put i tailayin lina’la’ yan bidan-ñiha,
ya Hu chalapun siha gi manistrangheru na tånu’. Masea manmalak månu mana’båbaba
i santus na na’ån-hu gi todu i hinanao-ñiha. “Intonsis, nå’i i
ManIsrailitas ni esti na nutisia ginin Guahu, i Mås Takkilu’ naSaina: Esti i para bai cho’gui åhi’ ti
put hamyu ni ManIsrahelitas, låo put i santus na na’ån-hu, ni en disonra gi
todu i tanu’ siha ni en hanågui. Anai Hu fa’nu’i i nasion siha ni sinantus i
ma’gas na na’ån-hu — i na’an ni en disonra gi entri siha — pues taiguennåo
na siempri u matungu’ na Guåhu iSaina.
Guåhu, i Mås Takkilu’ naSaina, esta
kumuentus. Bai Hu usa hamyu para bai fa’nu’i i nasion siha na såntus Yu’. Bai
Hu konni’ hamyu tåtti ginin todu i nasion yan tånu’ siha para guatu gi
tanu’-miyu mismu. Bai Hu såtpi hamyu ni gasgas na hånum ya en fangåsgas ginin i
manapplacha’-miyu put i yi’us i manpagånu yan todu i pumalu siha ni muna’fanapplacha’
hamyu. Bai Hu nå’i hamyu nuebu na kurason yan hinassu. Bai Hu na’suha i
mahettuk kalang åtchu’ na kurason-miyu ya bai nå’i hamyu ubidenti na kurason.
Bai Hu po’luyi hamyu ni espiritu-hu para u na’siguru na en dalalaki i lai siha
yan i tinagu’ ni Hu nå’i hamyu. Intonsis taiguini na siempri en fanlå’la’ gi
tanu’ ni Hu nå’i i mañainan-miyu. Hamyu para tåotåo-hu, yan Guåhu para
Yu’us-miyu.</p>
<p>I finu’ i Saina.</p>
<p>INEPPIN I SÅTMU                                                                 Ps 42, 3. 5; 43, 3. 4</p>
<p>R.(Ps 42, 2)     TAIGUIHI I BINÅDU
NI HA MALAGUGU’I I FRESKU NA HÅNUM GI SADDUK, TAIGUENNÅO HA’ MAHÅHALANG YU’ NU HÅGU,
O YU’US.</p>
<p>Måma’-hu yu’ nu Hågu, O Yu’us, i lala’la’ na
Yu’us.</p>
<p>Ngai’an nai siña yu’ humånåo para bai hu li’i’
i matan Yu’us?</p>
<p>INEPPI…..</p>
<p>Anai såonåo yu’ gi likåo yan i linahyan,</p>
<p>Humånåo yu’ yan siha para i gima’ Yu’us,</p>
<p>Gi halum a’gang na essalåo agradesimentu,</p>
<p>yan i tropa ni mangguguput.</p>
<p>INEPPI…..</p>
<p>Na’fåttu i ininå-mu yan i minagahet-mu,</p>
<p>ya siha
u isgaihun yu’</p>
<p>Yan konni’ yu’ para i santus na sabanå-mu,</p>
<p>anai
sumåsaga Håo.</p>
<p>INEPPI…..</p>
<p>Ya bai hu fåttu gi attat Yu’us,</p>
<p>gi as Yu’us, i muna’mamaguf yu’.</p>
<p>Pues bai hu tuna Håo ni håtpa,</p>
<p>O Yu’us, Yu’os-su!</p>
<p>INEPPI…..</p>
<p>Yanggin guaha para u matakpångi, usa esti.</p>
<p>INEPPIN I
SÅTMU                                                               Ps 51,
12-13.14-15.18-19</p>
<p>R.
(12)     O YU’US, FA’TINAS UN GÅSGAS NA
KURASON GIYA GUÅHU.</p>
<p>Fa’tinas un gåsgas na kurason giya guåhu,
Yu’us;</p>
<p>rinueba
giya guåhu un fitmi na espiritu,</p>
<p>Cha’-mu
yu’ dudulalak ginin i me’nå-mu,</p>
<p>patsino
Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu
fa’nå’gui i manailayi ni chalån-mu,</p>
<p>ya u ma
bira siha i mani’ísao guatu giya Hågu.</p>
<p>INEPPI…..</p>
<p>Sa’ ti Un diseseha sakrifisiu;</p>
<p>masosonggi na inifresi ti Un aksepta.</p>
<p>I sakrifisiok-ku, O Yu’us, sinetsut hinalum;</p>
<p>O Yu’us cha’mu chata’atan i mañotsut yan
humitdi na kurason.</p>
<p>INEPPI…..</p>
<p>EPISTULA                                                                                                                 Rm
6, 3-11</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus: 
Siguru na en tingu’ ha’ na anai manmatakpångi hit gi dinanña’ yan i
Kristo Jesus, manmatakpångi hit gi dinanña’ yan i finatai-ña.  Intonsis, ginin i manmatakpanget-ta manmahåfut
hit yan Guiya yan mañåonåo hit gi finatai-ña, kosaki, taimanu ha’ na mana’lå’la’
ta’lu i Kristo ginin i finatai ginin i gloriosu na nina’siñan i Tata,
taiguennåo ha’ na hita lokkui’ siña manlå’la’ gi nuebu na lina’la’.</p>
<p>Ya
put i esta manunu hit yan Guiya put i mamparehu hit manmåtai yan Guiya, pues
taiguennåo ha’ lokkui’ na siempri manunu hit yan Guiya yanggin mana’fanlå’la’
hit ta’lu parehu yan Guiya. Ya ta tungu’ na atyu i bihu na påtti giya hita esta
måtai yan i Kristo gi kilu’us, kosaki i fuetsan i i’isao na påtti giya hita u
ma distrosa, ya båsta hit manisklåbun i isao. 
Sa’ yanggin måtai i taotåo ennåo nai masosotta gui’ ginin i fuetsan i
isao. Ya put i esta manmåtai hit yan i Kristo, ennåo na ta honggi na siempri
lokkui’ manlå’la’ hit yan Guiya.  Sa’ ta
tungu’ na esta mana’lå’la’ ta’lu i Kristo ginin i finatai ya ti u måtai
ta’lu—ti u fanggubetna i finatai ta’lu giya Guiya. Intonsis, put i måtai
Gui’, tåya’ esta fuetså-ña i isao giya Guiya; ya på’gu nai låla’la’ Gui’ gi
dinanña’ yan si Yu’us. Gi etmismu manera na debidi en kunsideranmaisa hamyu
kumu esta manmåtai, era gi isao na bånda, låo manlåla’la’ hamyu gi dinanña’ yan
Yu’us ginin i Kristo Jesus.</p>
<p>I finu’ i Saina.</p>
<p>INEPPIN I SÅTMU                                                                           Ps
118, 1-2, 16-17, 22-23</p>
<p>(R)  ÅLELUIA,
ÅLELUIA, ÅLELUIA</p>
<p>Nå’i
gråsia iSaina, sa’ måolik Gui’,</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk:</p>
<p>”
I ginefli’i’ Yu’us dinidira todu i tiempu.”</p>
<p>INEPPI
……</p>
<p>I
agapa’ na kannai iSainamakåhat
hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya
bai hu diklåra i che’chu’ iSaina.</p>
<p>INEPPI
……</p>
<p>I
atchu’ ni marichåsa ni atyu siha i manmanhåhatsa</p>
<p>mama’un
åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu
esti siha gi matå-ta.</p>
<p>INEPPI
……</p>
<p>C</p>
<p>IBANGHELIU                                                                                               Lk
24, 1-12</p>
<p>+  Un tinaitai ginin i santu ibangheliu sigun i
tinigi’ San Lucas</p>
<p>Gi primet diha gi simåna,
gi chatanmak, manmåttu i famalåo’an gi naftan manmañuñuli’ påopåo ni mana’listu.   Masodda’ na mana’galilik tåtti i atchu’ ni
iståba gi entrådan i naftan; låo anai manhålum gi naftan, ti ma sodda’ i
tataotåo i Saina as Jesus.   Mientras ma kekehassu
håfa esti sa’ nina’fanlachi hinassun-ñiha, umannuk gi uriyan-ñiha dos låhi ni
låmlam magagun-ñiñiha.   Manekkun påpa’
gi edda’ sa’ nina’fansen ma’å’ñao siha. 
Mansinangåni ni lalåhi: 
“Håfa na en ispipiha Gui’ ni låla’la’ gi entalu’ i manmåtai?   Taigui Gui’ guini; esta mana’lå’la’ Gui’
ta’lu.  Hassu ha’ håfa ilek-ña nu hamyu
anai iståtaba Gui’ giya Galileha—na i Lahin i Taotåo debidi u
ma’intreganñaihun guatu gi kannai i mani’isao na tåotåo, ya u maklåba, ya gi
mina’tres dihas u lå’la’ ta’lu.”  Ya
mahassu i sinangån-ña si Jesus.   Pues
mabira siha tåtti ginin i naftan ya ma’anunsia gi Onsi na mandisipulu yan i
pumalu siha.   I famalåo’an siha era si
Maria Magdalena, Joanna, yan si Maria i nanan Santiago; siha yan i ottru
famalåo’an lokkui’ ma sangåni i manapostulis, låo i istorian-ñiha kalang tåya’
kumeke’ilekña ya ti manmalagu’ manmanhonggi. Intonsis, kahulu’ si Pedro ya
malågu guatu gi naftan.  Numehung påpa’
låo tåya’ lini’e’-ña fuera di i balutan. 
Pues humånåo tåtti gi gima’ sen manman put i håfa masusedi.</p>
<p>I Ibangheliun i Saina.</p>

        </section>
        <hr>
        
        <section>
        <h1>BETNIS SÅNTU I Pinadesin i Saina</h1>
        <p><strong>Date:</strong> April 19, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/betnis-santu-i-pinadesin-i-saina/<p>
        <p>FINE’NA NA TINAITAI                                                                   Is
52, 13–53, 12</p>
<p>Un
tinaitai ginin i Lepblun i Prufeta as Isaias</p>
<p>Atan
ha’, sa’ siempri u gefsaga i tentago’-hu,</p>
<p>siempri u makåhat hulu’ takkilu’ yan
u ma’onra.</p>
<p>Maseha
meggai nina’fanmanman anai mali’i’ Gui,</p>
<p>mana’disfiguråo i matå-ña kalang ti
tåotåo,</p>
<p>Pues
taiguennåo siempri nina’fanmanman i linahyan tåotåo nu Guiya,</p>
<p>manrai siha kana’ ha’ ti siña
manguentus;</p>
<p>Para
atyu siha i ti manmasangåni siempri u mali’i’,</p>
<p>todu atyu siha i ti humunguk siempri
u mahahassu.</p>
<p>Håyi
para u hinenggi håfa hiningok-ta?</p>
<p>Håyi mana’tungu’ ni kannai iSaina?</p>
<p>Dumångkulu
hulu’ kalang un dinekku’ tinanum gi me’nå-ña,</p>
<p>kalang un sinisu gi anglu’ na tånu’;</p>
<p>Tai
diknidåt Gui’ para u bensi hit umatan Gui’,</p>
<p>tåya’ atanun giya Guiya para u hålla
hit guatu.</p>
<p>Machatli’i’
Gui’ yan masuhåhayi ni taotåo siha,</p>
<p>Un lahi ni mamadedesi, yan påyun
maså’pit,</p>
<p>Matåtampi
i matan-ñiha i taotåo ginin Guiya,</p>
<p>madispresia Gui’ yan tai onru.</p>
<p>Låo
i isåo-ta siha Ha kåkatga,</p>
<p>ya Ha susungun todu i pinadisi-ta,</p>
<p>ya
hita pine’lot-ta na makastitiga Gui’,</p>
<p>kalang unu ni kinastiga yan
nina’takpapa’ as Yu’us.</p>
<p>Låo
malånsa Gui’ put i linachi-ta</p>
<p>mayokyuk Gui’ put i isåo-ta;</p>
<p>Gaigi
giya Guiya i kastigu ni numåna’i hit kinabålis,</p>
<p>ginin i masaolak-ña na manhomlu’
hit.</p>
<p>Manabak
hit todu kalang kinilu,</p>
<p>kadakuåt kunsu hinanåo-ña;</p>
<p>Låo
iSainaHa po’lu gi hilo’-ña</p>
<p>todu i isåo-ta.</p>
<p>Maskiseha
mamattråta, mano’osgi ha’ Gui’</p>
<p>ya ti Ha baba i pachot-ña;</p>
<p>kalang
i patgun kinilu ni makokonni’ para u mapunu’</p>
<p>patsino i kinilu gi me’nan i
manmandådasai</p>
<p>mamatkikilu ha’ Gui’ ya ti Ha baba i
pachot-ña.</p>
<p>Inatditi
yan makundena yan makonni’ Gui’,</p>
<p>ya håyi mohun para u hinahassu put i
destinu-ña?</p>
<p>Anai
machåppak Gui’ ginin i tanu’ i manlåla’la’,</p>
<p>ya mapunu’ put isao tåotåo</p>
<p>Manå’i
Gui’ naftån-ña gi entalu’ i manailayi</p>
<p>yan para mahafot-ña manå’i Gui’ gi
entalu’ i mambåba fina’tinas-ñiha,</p>
<p>Maskiseha
tåya’ båba fina’tinås-ña</p>
<p>patsino ti mandagi.</p>
<p>(Låo
nina’maguf iSainapara u finigis
Gui’ ni pinadesi.)</p>
<p>Yanggin
Ha nå’inñaihun i lina’lå’-ña para inifresin i isao,</p>
<p>siempri Ha li’i’ i tinatten-ña gi
anåkku’ na lina’lå’-ña,</p>
<p>ya i minalagu’ iSainau makumpli ginin Guiya.</p>
<p>Sa’
put i pinadisi-ña</p>
<p>siempri Ha li’i’ i kandit gi
mina’lak i ha’åni;</p>
<p>Meggai
para u mana’fanggåsgas,</p>
<p>Ginin i pinadesin i tentago’-hu,</p>
<p>ya Guiya para u kinatga i isao-ñiha.</p>
<p>Pues
put ennåo na bai hu nå’i Gui’ ni irensiån-ña entri i manakkilu’,</p>
<p>ya Guiya para u dibidi i ginanna
siha entri i manmetgut,</p>
<p>Sa’
Ha intregan maisa Gui’ gi finatai</p>
<p>ya matufung Gui’ entri i manailayi
siha;</p>
<p>Ya
Guiya para u fininas i isao meggai siha na tåotåo,</p>
<p>ya u ganåyi siha inasi’i ginin i
isao-ñiha siha.</p>
<p>I finu’ i Saina.</p>
<p>INEPPIN I SÅTMU                                                               Ps 31,
2.6.12-13.15-16.17. 25</p>
<p>R.   (Lk
23,46)  TÅTA, GI KANNAI-MU NAI HU INTREGA
I HA’ANI-HU.</p>
<p>Giya
Hågu,Asaina, nai lumilihing yu’;</p>
<p>cha’-mu yu’ muna’mana’mamåmahlåo.</p>
<p>Gi
tininås-mu akudi yu’.</p>
<p>Gi
kannai-mu nai hu intrega i espiritu-hu;</p>
<p>siempri Un 
na’libri yu’,Asaina, O fi’et
na Yu’us.</p>
<p>INEPPI…..</p>
<p>Para
i maninimigu-hu siha, una kosa yu’ ni na’bubu,</p>
<p>na’chalik yu’ para i bisinu-hu siha, yan
na’ma’ñåo yu’ para i manamigu-hu;</p>
<p>manmalålagu ginin guahu i lumi’i’ yu’ gi
chalan.</p>
<p>Mamaleffanñaihun
yu’ kalang atyu siha i ti manmahahassu na manmåtai;</p>
<p>kalang yu’ un måffak nå’yan.</p>
<p>INEPPI…..</p>
<p>Låo
gaigi i inangukkok-ku giya Hågu,Asaina;</p>
<p>ilek-ku, “Hågu i Yi’os-su.”</p>
<p>Gi
kannai-mu nai gaigi i uttimok-ku, na’libri yu’</p>
<p>ginin i gine’tin i maninimigu-hu, ginin i
kannai i pumetsisigi yu’.</p>
<p>INEPPI…..</p>
<p>Na’ma’lak
i matå-mu gi tentago’-mu;</p>
<p>gi mina’ase’-mu na’libri yu’.</p>
<p>Na’fambåtbaru
hamyu yan na’famfitmi i kurason-miyu,</p>
<p>todu hamyu ni manmanangokku giSaina.</p>
<p>INEPPI…..</p>
<p>SIGUNDU NA TINAITAI                                                    Heb 4, 14-16; 5, 7-9</p>
<p>Un
tinaitai ginin i Katta para i ManHibrehu</p>
<p>Hafañe’lus:</p>
<p>Intonsis, maila’ ya ta go’ti fitmi i
hinenggi ni ta prufefesa. Gaigi giya hita i Takkilu’ na Påli’ ni esta ginin i
me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put
i manñaba’ hit.  Inlugåt, i Takkilu’ na
Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta
fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta
sodda’ i gråsia para u ayuda hit yanggin ta nisisita.</p>
<p>Gi lina’lå’-ña guini gi tanu’ manånayuyut
yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni
siña sumåtba Gui’ ginin i finatai.  Ya
put i humitdi yan dibotu Gui’, hininguk Gui’ as Yu’us.  Låo maseha Lahin Yu’us Gui’, umetyak manosgi
ginin i pinadisi-ña.  Anai mafa’tinas
Gui’ kumu i mås prifektu, humuyung Gui’ mama’ i hali’ i taihinekkuk na satbasion
para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                                                   Jn 18, 1–19, 42</p>
<p>Betsikulu
åntis di i IbangheliuPhil 2, 8-9</p>
<p>Ha na’humitdi Gui’ i Kristo, ubidenti Ha aksepta kuntodu
i finatai, i finatai gi kilu’us.  Ya put
esti, na nina’takkilu’ Gui’ as Yu’us ya nina’i Gui’ ni na’an, ni takkilo’ña ki
todu i na’an siha.</p>
<p>I
Pinadesin i Saina-ta as Jesukristo sigun gi tinigi’ San Juan</p>
<p>Humånåo si Jesus yan i
mandisipulu-ña para i ottru båndan i Kannat Kidron. Gaigi guennåo un hatdin ya
humålum si Jesus yan i mandisipulu-ña. 
Kuntodu si Judas (atyu i para u inintrega Gui’) ha sen tungu’ atyu na
lugåt sa’ sessu si Jesus manasodda’ guihi yan i mandisipulu-ña.  Ha konni’ si Judas i sindålu siha yan kuntodu
i guåtdia siha ni manå’i gui’ ni manmå’gas mamåli’ yan i MamFarisehu, ya
manmåttu guihi manmañuñuli’ fållut, hachon yan åtmas.  Ya kumu si Jesus Ha tungu’ håfa para u
masusedi, humånåo mo’na ya ilek-ña nu siha.  “Håyi malagu’-miyu?  Manmanoppi siha, “Si Jesus, tåotåo Nasaret.  Manoppi si Jesus, “Guåhu Gui’.  (Si Judas, atyu i para u inintrega Gui’,
iståba guennåo yan siha.)  Anai ilek-ña
si Jesus  nu siha, “Guåhu Gui’,”
mañeha dididi’ pues mamoddung påpa’ gi tanu’. 
Pues si Jesus Ha faisin siha ta’lu, “Håyi malagu’-miyu?”
Maripiti ta’lu, “Si Jesus, tåotåo Nasaret.”  Ilek-ña si Jesus, “Esta Hu sangåni hamyu
na Guåhu Gui”’.  Yanggin Guåhu
malagu’-miyu, na’fanhånåo esti siha i pumalu. 
(Esti put i para u makumpli i sinangån-ña, “Tåya’ Hu na’falingu ni
unu ginin atyu siha i Un nå’i Yu’.”) 
Intonsis si Simon Pedro, ni mañuñuli’ såpbli, ha laknus ya ha tåga’, ha
utut i agapa’ na talangan i sitbentin i Mås Må’gas Påli’. (I na’an esti na
tentågu’ si Malchus.)  Atyu na ilek-ña si
Jesus as Pedro, “Po’lu tåtti gi baina i sapblem-mu. Ada ti para Hu gimen i
kålis ni Ha nå’i Yu’ si Tåta?”</p>
<p>Atyu nai i sindålu yan i
guåtdian Hudihos siha ma’aresta ya magoddi’ Gui’.  Makonni’ Gui’ finene’na guatu gi as Annas, i
suegrun Caiaphas, i Mås Må’gas Påli’ guennåo na såkkan.  Si Caiaphas prumoponi gi ManHudihos ni
bintåha na un låhi u måtai para i taotåo siha.</p>
<p>Si Simon Pedro yan ottru
disipulu matattiyi hihut si Jesus.   Esti na disipulu era tiningu’ ni Mås Må’gas
Påli’, sumisiha yan si Jesus asta i kabiseran i kottin i Mås Må’gas Påli’
mientras tumotohgi si Pedro gi trångka.  Humuyung
esti na disipulu ni tiningu’ ni Mås Må’gas Påli’ ya ha kuentusi fine’na i
palåo’an ni iståba gi fi’un i trångka, ya dispues ha konni’ hålum si
Pedro.  Esti na muchåcha ni pumupulan i
trångka, ha faisin si Pedro, “Ada ti unu håo gi mandisipulun esti na
tåotåo?” Manoppi gui’, “Åhi’. Ti guåhu.”  Mumanenghing i puengi, pues i sitbenti yan i
sindålu siha ni manotohgi guennåo manmanotngi guåfin kåtbun put para u
na’fanmaipi siha. Si Pedro dispues umarima guatu guennåo para u na’maipi gui’.</p>
<p>I Mås Må’gas Påli’ ha
kuestiona si Jesus, finene’na put i mandisipulu-ña dispues put i finana’guegue-ña.
 Ineppi gui as Jesus, ilek-ña,
“Kumuentus Yu’ pupblikamenti para maseha håyi malagu’ umékkunguk.  Mama’nåna’gui Yu’ gi sinagoga yan gi templu
anai mane’etnun i ManHudihos. Tåya’ sikretu put atyu siha i Hu sångan.  Sa’ håfa na un kuestiotiona Yu’? Kuestiona
atyu siha i humunguk i fino’-hu siha. Naturåt siempri u matungu’ håfa siha
sinangån-hu.”  Gi esti na
ineppen-ña, i guåtdia ni tumotohgi gi uriya ha patmåda i fasu-ña. Ya ilek-ña,
“Ada taiguennåo para oppem-mu nu i Mås Må’gas Påli’?”  Manoppi si Jesus, “Yanggin guaha lachi
sinangån-hu laknus prueba, låo yanggin magåhit i fino’-hu, sa’ håfa na un
patmåda Yu’?”  Si Annas dispues ha
na’makonni’ Gui’, magogoddi guatu gi as Caiaphas, i Mås Må’gas Påli’.</p>
<p>Mientras manmasusesedi todu esti, iståba si
Pedro na tumotohgi yan i sindålu yan i sitbenti siha ya ha na’mamaipi gui’.
Pues ilik-ñiha nu guiya, “Ada ti unu håo lokkui’ gi
mandisipulu-ña?”  Mandagi gui’, ya
ilek-ña, “Åhi’!”  Unu gi
sitbentin i Mås Må’gas Påli’ ni pumarentis yan atyu na tåotåo i initut
talanga-ña as Pedro, inaguaguåti ya ilek-ña, “Låo ada ti hu li’i’ håo yan
Guiya gi hatdin?”  Mandagi ta’lu si
Pedro. Ya gi atyu na mumentu umo’o’ i gåyu’.</p>
<p>Gi chatanmak makonni’ si
Jesus ginin as Caiaphas para i ‘praetorium’. Ti manhålum siha gi ‘praetorium’
sa’ para mungnga na u fanapplacha’ para i sirimonias anai para u makånnu’ i
senan Påsgua.  Pues si Pilåto humånåo
humuyung giya siha. Ya ha kuestiona, “Håfa na keha’ chinili’-mimiyu mågi
kontra esti na tåotåo?”  Manmanoppi
siha, “Yanggin mohun ti kriminåt Gui’, ti bai in intrega Gui’ mågi giya
hågu.”  Gi esti, ilek-ña si Pilåto,
“Sa’ håfa na ti en kenni’ Gui’ ya en sintensia sigun gi
lai-miyu?”  Manmanoppi i ManHudihos,
“Ti manmasedi ham manna’mapunu’ ni håyi.”  (Masusedi esti put para u makumpli i finu’
Jesus anai Ha sångan håfa taimanu para finatai-ña.)   Ha bira gui hålum si Pilåto gi ‘praetorium’
ya ha na’ma’ågang si Jesus. Finaisin Gui’ as Pilåto, “Ada Hågu i Rai i
ManHudihos?’  Manoppi si Jesus, “Kåo
un såsangan ennåo ginin hagu ha’ mismu na maisa, osino put i masanganem-mu put
Guåhu?”  Manoppi si Pilåto, “Ti
Hudihos yu’!  I manachataotåo-mu yan i
manmå’gas mamåli’ umintrega Håo mågi giya guåhu. Håfa bidå-mu?”  Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri
u fanmumu i taotåo-hu siha put para bai Hu mariskåta ya mungnga na bai Hu
ma’intrega gi ManHudihos.  Låo i
rainok-ku taigui guini.” Put esti, ilek-ña si Pilåto, “Pues intonsis
na rai Håo?”  Manoppi si Jesus,
“Hågu sumångan na rai Yu’. I rason na mafañågu Yu’ guini gi tånu’, put
para bai Hu tistigun i minagåhit. Ya maseha håyi ni ha kumetin maisa gui’ gi
minagåhit ha huhunguk i bos-su.” 
Ilek-ña si Pilåto, “Minagåhit! 
Håfa kumekke’ilekña ennåo?”</p>
<p>Dispues di ennåo na sinangån-ña si Pilato,
humuyung gui’ ta’lu ya ilek-ña nu i ManHudihos: “Tåya’ sinedda’-hu isao
kontra esti na tåotåo.  Fanmanhassu na
sigun gi kustumbrin-miyu, hu suttåtayi hamyu unu gi durantin i tiempun Påsgua.
Kåo manmalagu’ hamyu na bai hu sotta i Rai i ManHudihos?”  Manessalåo siha, “Si Barabbas
malagu’-måmi, ti esti na tåotåo!” (Insurektu si Barabbas.)</p>
<p>Dispues
si Pilåto ha konni’ Gui’ ya ha na’masåolak. 
I sindålu siha manmanufuk kuronan låktus ya mapega gi ilu-ña, dispues
mana’kinapa ni kulot lila.  Manarima
guatu giya Guiya ya sigi di mapatmåda Gui’, ilik-ñiñiha, “Masaluda Håo,
Rai i ManHudihos!”  Humuyung ta’lu
si Pilåto ya ilek-ña ni linahyan tåotåo, “Atan ha’, sa’ bai hu konni’ Gui’
huyung ta’lu put para en tingu’ na ti mañodda’ yu’ isao giya Guiya.”  Anai humuyung si Jesus kinirorona ni kuronan
låktus yan i kåpan lila, ilek-ña si Pilåto nu siha, “Atan Gui’!”
 Gigun ha’ mali’i’ Gui’ ni manmå’gas mamåli’
yan i guatdian i templu siha manessalåo, “Atåni Gui’ gi kilu’us!  Atåni Gui’ gi kilu’us!”</p>
<p>Pues
ilek-ña si Pilåto, “Kenni’ Gui’ ya hamyu en atåni gi kilu’us, ti mañodda’
yu’ isao kontra Guiya.”  Manmanoppi
i ManHudihos, “Guaha lai-måmi ya sigun gi atyu na lai debidi u måtai sa’
hafa’lahin Yu’us Gui’.”  Anai ha
hunguk si Pilåto esti na sinangan, mås ma’å’ñåo gui’.  Ha bira gui’ hålum gi ‘praetorium’ ya ilek-ña
as Jesus, “Ginin manu Håo mågi?” 
Ti ineppi gui’ as Jesus.  Pues
finaisin Gui’ as Pilåto, “Un rinunsia Håo kumuentusi yu’?  Ada ti Un tungu’ na guaha fuetsåk-ku para bai
hu sotta Håo yan para bai hu na’ma’atåni Håo gi kilu’us?”  Manoppi si
Jesus, “Tåya’ fuetsåm-mu kontra Guåhu yanggin ti manå’i håo ginin i
langit. Atyu mina’ i umintrega Yu’ mågi giya hågu umisao mås ki i dangkulu na
isao.”  Dispues di esti, malagu’ si
Pilåto na u sotta si Jesus, låo i ManHudihos manessalåo, “Yanggin un sotta
esti na tåotåo ti ‘Amigun Caesar’ håo. Maseha håyi fuma’rai gui’, ha
na’inimigon Caesar gui’.”</p>
<p>Ha
hunguk si Pilåto i sinangan-ñiha, intonsis ha konni’ huyung si Jesus, pues ha
na’fatå’chung Gui’ gi bangkun hues ni iståba gi atyu na lugåt ni mafa’nana’an
Pinadit Åtchu. (‘Gabbatha’ gi finu’ Hibrehu.) 
(I ora kåsi esta talu’åni gi ha’ånin priparasion para i giput Påsgua).
Ilek-ña ta’lu si Pilåto nu i ManHudihos, “Atan i rai-miyu!”   Gi esti, manessalåo siha, “Na’suha
Gui’!  Na’suha Gui’!  Atåni Gui’ gi Kilu’us!”  Ilek-ña si Pilåto, “Håfa! Para bai hu
atåni gi kilu’us i rai-miyu?”  Manmanoppi I manmå’gas mamåli’, “Tåya’ rai-måmi
fuera di si Caesar.”  Pues put
uttimu, si Pilåto ha intrega si Jesus nu siha para u ma’atåni gi kilu’us.</p>
<p>Pues
makonni’ si Jesus ya mana’uma ni kilu’us ya manhånåo para atyu na lugåt i
mafa’nana’an, “Lugåt i Kalabera”, (Golgotha gi finu’ Hibrehu).  Guennåo nai ma’atåni Gui’ gi kilu’us yan ottru
dos, unu gi kada bånda, ya si Jesus gi talu’.  Si Pilåto ha na’mapo’lu un tinigi’ gi kilu’us
ni ilek-ña,</p>
<p>JESUS TÅOTÅO NASARET,</p>
<p>RAI I MANHUDIHOS</p>
<p>Esti na tinigi’ gi finu’ Hibrehu, ‘Latin’, yan
‘Greek’, mataitai ni meggai na ManHudihos sa’ i lugåt anai maklåba si Jesus
hihut gi siudå.  I manmå’gas mamåli’ ni
ManHudihos machagi masangåni si Pilåto, “Ti debi mohun di un tugi’ ‘Rai i
ManHudihos’.  Inlugåt, tugi’, ‘Esti na
tåotåo Ha ganyi Gui’ kumu rai i ManHudihos.'”  Manoppi si Pilåto, “I munhåyan esta hu
tugi’, esta hu tugi’.”</p>
<p>Anai munhåyan i sindålu siha maklåba
si Jesus gi kilu’us machuli’ i magagu-ña ya mapåttin kuåttru, un påtti para
kada sindålu.  Iståba lokkui’ i iyon-ña
tunika, ni matufuk desdi i sanhilu’ esta i sampapa’ ya tåya’ malaksen-ña.  Manasangani unu yan ottru, “Nihi ya
mungnga hit tumitik esti.  Ta rifa ya i
gumånna atyu u chinili’.” 
(Macho’gui esti put i para u makumpli i gaigi gi Eskritura:
“Manapåtte ni magagu-hu; ya manarifa ni chininå-hu.”)  Esti bidan-niha i sindålu. Gi fi’un i kilu’us
Jesus, iståba si nanå-ña tumotohgi, i che’lun nanå-ña as Maria asaguan Clopas
yan si Maria Magdalena.  Anai Ha li’i’ si
nanå-ña guennåo yan i Ha guaiya na disipulu, ilek-ña si Jesus as nanå-ña,
“Palåo’an, ennagui’ i lahi-mu.” 
Dispues ilek-ña nu i disipulu, “Ennagui’ si nanå-mu.”  Desdi atyu na ora i disipulu ha konni’ gui’
gi inadahi-ña.</p>
<p>Dispues di ennåo, Ha
tungu’si Jesus na esta todu munhåyan, ilek-ña put para u makumpli i Eskritura:
“Må’hu Yu’.”  Iståba guennåo un
tåru ni mañañahguan baråtu na binu. Machuli’ i ispongha ya masupuk gi binu ya
machigit gi ‘hyssop’ pues mahåtsa hulu’ gi labios-ña.  Anai Ha tanña’ i binu, ilek-ña si Jesus,
“Esta munhåyan.”  Pues Ha
na’tekkun i ilu-ña ya Ha mågapñaihun huyung i espiritu-ña.</p>
<p>Ta fandimu</p>
<p>Kumu ha’ånin priparasion para i giput Påsgua,
ti manmalagu’ i ManHudihos na u fanmapo’lu siha i tataotåo gi kilu’us sa’ gi
sigenti diha ‘Sabaf’, sulemni esti na ha’åni para i ManHudihos.  Atyu mina’mafaisin si Pilåto para u fanmahuluk
todu i adding siha ya u mana’fañuha i tataotåo gi kilu’us.  Put ennåo mina’ manmåttu i sindålu siha ya
mahuluk i adding i dos na tåotåo ni manmachaklaba gi kilu’us yan si Jesus.  Anai manmåttu gi as Jesus ya mali’i’ na esta
måtai Gui’, ti mahuluk i addeng-ña.  Unu
gi sindålu ha lånsa i kalaguåk-ña ya insigidas milalak huyung håga’ yan
hånum.  (Esti na testimoñu ginin un
tåotåo ni iståba guennåo ya i testimoñu-ña magåhit.  Ha sångan i magåhit na tiningo’-ña kosa ki
siña håo lokkui’ manhonggi.)  Esti siha
manmasusedi put i para u fanmakumpli siha i manmatugi’ gi Eskritura:“Ti
u mahuluk ni unu gi te’lång-ña.” 
Yan ottru ni matugi’ lokkui’ gi Eskritura ilek-ña:“Todu siempri u inatan
Gui’ ni malånsa.”</p>
<p>Despues, si Jose tåotåo ‘Arimathea’, un
disipulun Jesus (gi sikretu put i ma’å’ñåo-ña ni ManHudihos), ha faisin i
pitmisun Pilåto para u na’tunuk i tataotåo Jesus. Mannina’i siha petmisu as
Pilåto, intonsis manmåttu ya makonni’ i tataotåo.  Måttu lokkui’ si ‘Nicodemus’ (atyu i måttun
puengi gi as Jesus fine’na na biåhi) mañuñuli’ påopåo yan ‘aloes’, ni kåsi
sienlibras minakkat-ña.  Makonni’ i
tataotåo ya sigun gi kustumbrin manhåfut para i ManHudihos, mabalutan ni magågu
ni manå’yi påopåo.  Iståba guennåo anai
maklåba si Jesus un hatdin, ya gi halum ennåo na hatdin, iståba un nuebu na nåftan
ni tåya’ trabiha mahåhafut.  Kumu
maninalulula sa’ Ha’ånin Priparasion para i ManHudihos, ya hihut atyu na
nåftan, mahåfut i tataotåo Jesus guennåo.</p>
<p>I
Ibangheliun i Saina.</p>

        </section>
        <hr>
        
        <section>
        <h1>HUEBIS SÅNTU Misan i Senan i Saina</h1>
        <p><strong>Date:</strong> April 18, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/huebis-santu-misan-i-senan-i-saina-2/<p>
        <p>FINE’NA NA TINAITAI                                                                   Ex 12, 1-8, 11-14</p>
<p>Un
tinaitai ginin i Lepblun Exodus</p>
<p>Ilek-ña
i Saina as Moises yan Aaron giya Ihipto, “Esti na mes debidi u gaigi</p>
<p>gi
yahululu’ gi kalendåriun-miyu; debidi en pe’lu esti kumu i finene’na na</p>
<p>mes
gi sakkan.  Sangåni interu i inetnun i
taotåo Israhet:  Gi diha dies på’gu na</p>
<p>mes
debidi todu i familia siha u fanmangonni’ un patgun kinilu, unu kada</p>
<p>familia.
 Yanggin mampus dikiki’ i familia para i
kinilu, debidi u dañña’ yan i</p>
<p>mås
hihut na bisinu yanggin para u makånnu’ i kinilu ya u fanapatti sigun gi</p>
<p>mineggai
tåotåo ni para u fañotchu.  I kinilu
debidi låhi ni un åñu idåt-ña yan</p>
<p>tai
mancha.  Debidi en peksai asta i mina’katotsi
dihas på’gu na mes, yan debi</p>
<p>di
en pinu’ gi me’nan i Israelitas siha antis di u homhum.  Debidi u machuli’</p>
<p>dididi’
na håga’ ya u mapalai i kuådrun i pettan i gima’ siha anai para</p>
<p>u
makånnu’ i kinilu.  Ennåo mismu na puengi
nai para u makånnu’ i mahotnu</p>
<p>na
sensin yan pån sin libadura yan mala’it na chå’guan.</p>
<p>“Taiguini para kannu’-miyu:  U fanmagoddi i sinturan-miyu, i</p>
<p>sandålias
gi adding, i bastun gi kannai-miyu, ya en fañotchu taiguihi i</p>
<p>mambiåbiahi.
 Guiya esti i Påsguan iSaina.  Sa’ på’gu mismu na puengi bai</p>
<p>Hu
faloffan giya Ihipto ya bai Hu punu’ todu i primirisa gi tanu’, tåotåo yan gå’ga’</p>
<p>yan
bai Hu sintensia todu i yi’us giya Ihipto – Guåhu, iSaina!  Låo i haga’ para</p>
<p>måtka
gi gima’ siha anai manggaigi hamyu.  Yanggin hu li’i’ i haga’, bai  Hu</p>
<p>upus
ha’ hamyu:  Pues taiguini na yanggin Hu añña
i tanu’ Ihipto, tåya’</p>
<p>distrosu
u fåttu giya hamyu.</p>
<p>“Esti na ha’åni debidi u fama’
un guput mimorias para hamyu, ya todu</p>
<p>i
tinattin-miyu na famagu’un-miyu u masilebra ya u fambiåbiahi guatu giSainaya u</p>
<p>masilebra,
para todu i tiempu.</p>
<p>I finu’ i Saina.</p>
<p>INEPPIN I SÅTMU                                       Ps
116, 12-13. 15-16. 17-18</p>
<p>R. (1 Cor 10, 16)   I TASAN I BENDISION-TA GUIYA I HAGA’ I
KRISTO.</p>
<p>Taimanu
apås-su  niSaina</p>
<p>put
todu i minaolek-ña nu guåhu?</p>
<p>Bai
hu håtsa i kopan i satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan
gi me’nan iSaina</p>
<p>i
finatai i mamfiet nu Guiya.</p>
<p>Asaina,
guåhu i tentago’-mu,  i patgun i
tentago’-mu;</p>
<p>Hågu
sumåtba yu’ ginin i finatai.</p>
<p>INEPPI…..</p>
<p>Bai
hu fanufresi sakrifisiun agradisimentu</p>
<p>ya
bai hu ågang i na’an iSaina.</p>
<p>Bai
hu apåsi iSainani prumiså-hu</p>
<p>gi
me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                1
Cor 11, 23-26</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i fina’nå’gui ni hu
nåna’i hamyu: na i Saina as Jesus, gi puengi anai matraiduti Gui’, Ha chuli’ un
pidåsun pån,  Ha nå’i gråsia si Yu’us, Ha
ipi’, ya ilek-ña, “Guiya esti i tataotåo-hu, ni para hamyu. Che’gui esti
ya en hahassu Yu’.”  Gi taiguini ha’
ta’lu na manera, dispues di i sena Ha chuli’ i kopa ya ilek-ña, “Guiya
esti na kopa i nuebu na kuntråtan Yu’us, ni maseyu ni hagå’-hu.  Gi kada en gimin esti, che’gui ya en hahassu
Yu’.”  Esti kumekke’ilekña na gi
kada biåhi na en kannu’ esti na pån yan en gimin ginin esti na kopa en pruklålama
i finatai i Saina asta ki måttu Gui’.</p>
<p>I finu’ i Saina.</p>
<p>IBANGHELIU                                                                                               Jn
13, 1-15</p>
<p>Betsikulu
åntis di i Ibangheliu                                Jn 13, 34</p>
<p>Bai
Hu nå’i hamyu un nuebu na tinagu’:</p>
<p>Fanagofli’i’
unu yan ottru, taimanu ha’ i ginifli’e’-hu nu hamyu.</p>
<p>+  Un tinaitai ginin i såntu Ibangheliu sigun gi
tinigi’ San Juan</p>
<p>Antis di i giput Påsgua, esta Ha tungu’ si Jesus na
esta måttu i ora anai para u hånåo ginin esti na tånu’ para guatu gi as
Tåta.  Ha guaiya i taotåo-ña siha guini
gi tanu’, ya malagu’ na u na’mali’i’ i guinaiyan-ña nu siha asta i uttimu.  Esta i aniti ha kumbensi si Judas, lahin
Simon Iskarioti, para u intrega si Jesus; intonsis, durånti i sena, Ha sen
tungu’ si Jesus na ginin as Yu’us Gui’ yan para u hånåo tåtti as Yu’us, i Tata
ni esta Ha intrega todu guatu giya Guiya— kahulu’ ginin i sena, ha pula’ i
sanhiyung na magagu-ña.  Mañuli’ un tu’åya
ya Ha goddi gi sinturå-ña.  Ha nå’yi
hånum un palanggåna ya Ha tutuhun fuma’gåsi i adding i mandisipulu-ña ya Ha såsaosåo
ni tu’åya gi sinturå-ña.  Intonsis måttu
gi as Simon Pedro, ni ilek-ña nu Guiya, “Para Hågu, Asaina, para un fa’gåsi
i addeng-hu?”   Manoppi si Jesus,
“Siña ha’ na ti un tungu’ håfa Hu chocho’gui på’gu, låo siempri un
kumprendi dispues!”  Manoppi si
Pedro, “Ni ngai’an nai Un fa’gåsi i addeng-hu!”  Manoppi si
Jesus, “Yanggin ti Hu fa’gåsi i addeng-mu pues tåya’ pattem-mu gi
irensiåk-ku.” 
Ilek-ña si Simon Pedro nu Guiya, “Asaina, pues ti i
addeng-hu ha’ para un fa’gåsi!  Fa’gåsi
lokkui’ i kannai-hu yan i ilu-hu!”  Sinangåni gui’ as Jesus:  “I taotåo ni esta munhåyan umo’mak ti
nisisåriu na u fa’gåsi gui’ (fuera di i addeng-ña); esta gui’ sen gasgas,
taimanu ha’ hamyu; låo ti todu.”  (I
rason na ilek-ña “Ti todu manggåsgas,” sa’ put i Ha tungu’ håyi para
u trinaiduti Gui’.)</p>
<p>Dispues
di Ha fa’gåsi i adding-ñiha, chuminina ta’lu si Jesus ni magagu-ña sanhiyung ya
tuma’lu tåtti gi sagå-ña gi lamasa. 
Mansinangåni siha:  “Kåo en
kumprendi håfa esti i på’gu ha’ munhåhayan Hu cho’gui nu hamyu?  En a’agang Yu’ Ma’estru yan Saina, ya hunggan
mandinanchi hamyu, sa’ ennåo Yu’.  Låo
yanggin Hu fa’gåsi adding-miyu—Guåhu ni Ma’estru yan Saina, pues hamyu debidi
en fanafa’gasi adding-miyu.  Hu cho’gui
esti para bai Hu nå’i hamyu un ihemplu; taimanu ha’ i bidå-hu, debidi en
che’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS) 					     I Likao Påtma</h1>
        <p><strong>Date:</strong> April 13, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus-i-likao-patma/<p>
        <p>IBANGHELIU                                                                                             Lk 19, 28-40</p>
<p>+ Un tinaitai ginin i såntu
Ibangheliu sigun i tinigi’ San Lucas</p>
<p>Dispues di
Ha sångan si Jesus esti humånåo para Hirusalen.  Anai guaguaguatu giya Bethphage yan Bitaniha
gi eksu’ ni ma’å’agang Ulibas, Ha na’hånåo dos na disipulu-ña yan esti na
tinago’-ña, “Hanåo hålum gi sengsung ni gaigi tunas gi me’nan-miyu.  Gi hinalum-miyu siempri en sedda’ un buliku ni
magogoddi guennåo ni tåya’ trabiha nai guaha ma’udai.   Pila’ i gidden-ña ya en sigun mågi.  Yanggin guaha fumaisin hamyu, ‘Sa’ håfa na en
pipila’ i ga’ga’?’ aluk, ‘Ha nisisita esti i Ma’estru.’ ”  Må’pus i dos ni matagu’-ñiha ya masodda’ todu
taimanu ha’ i sinangån-ña.  Anai ma
pupula’ i buliku, ilek-ña i dueñu nu siha, “Sa’ håfa na en cheche’gui
ennåo?”  Ma esplika
na Ha nisisita i Ma’estru.  Dispues makonni’
i ga’ga’ guatu gi as Jesus, ya anai matåmpi ni magagun-ñiha, ma’ayuda si Jesus
para u ma’udai.  Mahutu’ i magagun-ñiha
gi chalan mientras humåhanåo mo’na; ya anai tototunuk ginin i bekka’ i Eksu’
Ulibas, interu i inetnun mandisipulu matutuhun manmaguf matutuna si Yu’us
a’gang put i lini’i’-ñiha na fuetsa, ilik-ñiñiha:</p>
<p>“U
matuna Gui’ ni mamamaila’ kumu rai</p>
<p>gi na’an i Saina!</p>
<p>Pås gi
langit</p>
<p>yan gloria gi yahululu’!”</p>
<p>Unus
kuåntu na MamFarisehu gi entalu’ i linahyan ilik-ñiha nu Guiya, “Ma’estru,
lalåtdi i disipulu-mu.”  Manoppi
Gui’, “Bai Hu sangåni hamyu na yanggin para u fanmamatkilu siha pues i
atchu’ siha u fanéssalao.”</p>
<p>I Ibangheliun i Saina.</p>
<p>I Misa</p>
<p>A,B,C,</p>
<p>FINE’NA NA TINAITAI                                                                               Is
50, 4-7</p>
<p>Un tinaitai ginin i Lepblun i Prufeta as Isaias</p>
<p>ISainaas Yu’us Ha
nå’i yu’ un måppla’ na hula’, kosa ki siña hu tungu’ håfa taimanu hu kuentusi i
manyayas un palåbra ni siña mampinangun siha.  Kada ogga’an Ha baba i talanga-hu kosa ki siña yu’
manhunguk; ya tåya’ nai hu kontra Gui’, tåya’ nai hu bira yu’ tåtti. Hu
nå’i  i tatalo’-hu para atyu siha i kumastiga
yu’, i fasu-hu para atyu siha i bumo’uk i batbås-su; i matå-hu ti hu prutehi gi
trumpåda yan matu’la’i.</p>
<p>ISainaas Yu’us i ayudu-hu, put ennåo na ti mamåhlåo yu’; esta hu istapblesi i matå-hu kalang asga’, sa’ hu
tungu’
na ti hu mana’mamåhlåo.</p>
<p>I finu’ i Saina.</p>
<p>INEPPIN I SÅTMU                                                               Ps
22, 8-9. l7-l8. l9-20. 23-24</p>
<p>R. 
YU’OS-SU, YU’OS-SU, HÅFA NA UN ABANDONA YU’?</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik
yu’; mayengyung i ilun-ñiha kontra guåhu:</p>
<p>“Un angokku iSaina–po’lu ya Guiya un nina’libri;</p>
<p>yanggin guinaiya håo, po’lu ya
Guiya un sinatba.”</p>
<p>INEPPI…..</p>
<p>Låhyan na ga’lågu maridundedeha yu’;</p>
<p>katdumi na manailayi u magulululumi
yu’.</p>
<p>Tatfoi inanglo’-ña i
addeng-hu yan i kannai-hu</p>
<p>siña hu tufung todu i
te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya
Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i
inetnun:</p>
<p>“Hamyu ni manma’å’ñåo nu iSaina, tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet
ribirensia Gui’!</p>
<p>INEPPI…..</p>
<p>SIGUNDU NA  TINAITAI                                                                            Phil  2, 6-11</p>
<p>Un tinaitai ginin i Kattan San Pablo para i taotåo ‘Philippi’</p>
<p>Todu i
tiempu gagaigi i naturåt Yu’us giya Guiya, 
låo ti Ha kunsidera na put ginin i</p>
<p>fuetsån-ña parehu Gui’ yan Yu’us.  Inlugåt, Ha basihan maisa Gui’ ya Ha chuli’ i
naturåt</p>
<p>un isklåbu, ya mafañågu Gui’ gi pinarehun i taotåo.  Tåotåo na eståo matungo’-ña, ya put</p>
<p>esti na Ha na’humitdi Gui’,  ubidenti Ha aksepta kuntodu i finatai, i
finatai gi kilu’us!</p>
<p>Ya put esti,na nina’takkilu’ Gui’ as Yu’us ya nina’i Gui’ ni
na’an, ni takkilo’ña ki todu i na’an siha,</p>
<p>kosaki gi na’án Jesus todu tommu u fandimu gi langit, yan gi
tanu’,yan gi papa’ i tanu’,</p>
<p>yan todu hula’ mapruklåma ginin i glorian Yu’us Tata:  SI JESUKRISTO SAINA GUI’!</p>
<p>I finu’ i Saina.</p>
<p>C</p>
<p>IBANGHELIULk 22, 14—-23, 56
osino 23, 1-49</p>
<p>Bitsikulu åntis di i ibangheliu             Phil
2, 8-9</p>
<p>Umosgun si Jesus put hita achukka’ asta i finatai ya
måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i
Gui’ un nå’an na takkilo’ña ki todu i guaha na nå’an siha.</p>
<p>I pinadesin i Saina-ta as
Jesukristo sigun i tinigi’ San Lucas</p>
<p>Anai måttu i ora, matå’chung si Jesus gi
lamasa yan i manapostules-ña.  Ya ilek-ña
nu siha, “Hagas ha’ malagu’ Yu’ kumånnu’ esti na Påsgua yan hamyu åntis di
Hu famadesi.  Bai Hu sangåni hamyu, ti
bai Hu kånnu’ esti ta’lu asta ki makumpli gi Rainun Yu’us.”  Pues, Ha chuli’ i kålis, mannå’i gråsia ya
ilek-ña, “Chili’ esti ya en fanápatti entri hamyu; sa’ bai Hu sangåni
hamyu, na ti bai Hu gimin ni chigu’ i fruta asta ki måttu i Rainun Yu’us.”</p>
<p>Dispues Ha
chuli’ i pån ya mannå’i gråsia, Ha ipi’ ya Ha nå’i siha, ilek-ña, “Guiya
esti i tataotåo-hu ni para u manå’inñaihun
para hamyu.  Che’gui esti para en hahassu
Yu’.” Taiguennåo ha’ bidå-ña lokkui’ nu i kålis dispues di mañotchu, ya
ilek-ña mientras Ha chocho’gui, “Esti na kålis guiya i nuebu na testamentu
gi hagå’-hu, ni para u machuda’ñaihun para hamyu.</p>
<p>“Ya
på’gu gaigi guini gi lamasa yan Guåhu i kannai i taotåo ni para u traiduti
Yu’.  I Lahin i Taotåo Ha dalalalaki atyu
siha i esta manma’apunta na u fanmasusedi nu Guiya, låo matdision para atyu na
tåotåo ni put guiya’ na matraiduti Gui’.”</p>
<p>Pues
matutuhun manáfaisin entri siha håyi para u fina’tinas ennåo gi entalu’-ñiha.</p>
<p>Kumahulu’
un kuestion i mandisipulu put håyi para u mås må’gas gi entalu’-ñiha.  Låo ilek-ña nu siha, “I manrai siha
guini gi tanu’ ma’o’otdin i taotåo-ñiha siha. 
Atyu siha i guaha åoturidat-ñiha manma’å’aluk ayudånti.  Låo ti siña na u taiguennåo para hamyu.  Po’lu ya i takkilu’ gi entalu’-miyu u fama’un
påtgun, ya i ma’gas u fama’un tentågu’. 
Håyi gi magåhit mås takkilu’–atyu i gaigi gi lamasa pat atyu i
mañeñetbi ni nengkannu’?  Na ada ti atyu
i gaigi gi lamasa?  Låo Guåhu gaigi Yu’
gi entalu’-miyu kumu atyu i sumesetbi hamyu.</p>
<p>“Hamyu
atyu i mamfiet nu Guåhu durånti anai matetenta Yu’.  Ya Guåhu bai
Hu intrega hamyu ni Rainu ni esta Ha
intrega Yu’ si Tatå-hu.  Gi
Rainok-ku, siempri mañotchu yan manggimin hamyu gi lamasa-hu ya en
fanmatå’chung gi tronu para en hisga i dossi na råsan Israhet.”</p>
<p>Ilek-ña si
Jesus, “Simon, Simon!  Hahassu na
esta si Satanås ha gågåo Yu’ nu hågu para un tinafyi kalang trigu.  Låo esta manåyuyut Yu’ put hågu kosa ki ti u
falingu i hininggem-mu.  Låo hågu debidi
un na’famfitmi i hinenggin i mañe’lu-mu siha.”</p>
<p>Ilek-ña si
Pedro nu Guiya, “Asaina, listu yu’ para bai hu dalalaki Håo achukka’ para
bai hu mapresu pat para bai hu måtai.”</p>
<p>Manoppi si
Jesus, “Bai Hu sangåni håo, Pedro, na ti u o’o’ i gåyu på’gu na ha’åni
asta ki un puni tres biåhi na un tungu’ Yu’.”</p>
<p>Mamfinaisin
siha as Jesus, “Anai Hu na’fanhånåo hamyu para en che’gui una kosa sin
pottanmuneda pat maleta osino sandålias, kåo guaha fattan-miyu?”</p>
<p>Manmanoppi
siha, “Tåya’ ni håfafa ha’.”</p>
<p>Ilek-ña nu
siha, “Pues på’gu, atyu na tåotåo i gai pottanmuneda debidi u kilili;
parehu ha’ yan i gai maleta.  Ya i taotåo
ni tai sapbli debidi u bendi i saku-ña ya u famåhan unu.  Bai Hu sangåni hamyu ni håfa ileklek-ña i
Eskritura, ‘Ha daña’í i distinun i mankriminåt siha ‘, na debidi para u
makumpli esti giya Guåhu, sa’ håfa i manmatugi’ para u fanmasusedi nu Guåhu
esta hihihut para u fanmakumpli.”</p>
<p>Ilik-ñiha
nu Guiya, “Asaina, estigui’ dos såpbli!”</p>
<p>Manoppi
Gui’, “Nahung esta.”</p>
<p>Pues humuyung
si Jesus ya humånåo guatu, para i Eksu Ulibas, kumu Ha chocho’gui kalang
kustumbri ya madalalaki Gui’ ni mandisipulu-ña. 
Anai måttu guennåo ilek-ña nu siha, “Fanmanåyuyut ya mungnga
manhålum gi tentasion.”</p>
<p>Pues
sumuha ginin siha ennåo kåsi na distånsia i un dinaggao åtchu’, ya dumimu påpa’
ya taiguini tinayuyot-ña:  “Tåta,
yanggin esti malago’-mu, na’suha esti na kålis ginin Guahu; låo åhi’ ti i
malago’-hu sinoki i malago’-mu u macho’gui.”  Finattoigui Gui’ ni un ånghit ginin i langit
para u nina’metgut.  Gi piniti-ña
manåyuyut yan todu i nina’siñå-ña, ya i masahalom-ña mama’håga’ ni tutuhu’ gi
edda’.</p>
<p>Dispues
kumahulu’ Gui’ ginin i tinayuyot-ña ya humånåo guatu gi mandisipulu-ña, ya
mansinedda’ siha manmamaigu’, nina’fanyayas siha ni pinitin-ñiha.  Ilek-ña nu siha, “Sa’ håfa na manmamaigu’
hamyu?  Fanmakmåta, ya en fanmanåyuyut
nuseha en fanhålum gi tentasion.”</p>
<p>Anai
trabiha kumuekuentus Ha’ si Jesus måttu un linahyan tåotåo mangkinekenni’ siha
ni un tåotåo ni na’ån-ña si Judas, unu gui’ gi Dossi.  Malak guatu gi as Jesus para u toktuk
Gui’.  Ilek-ña si Jesus nu guiya,
“Judas, kåo para un traiduti i Lahin i Taotåo put un chiku?”</p>
<p>Anai
mali’i’ ni mangga’chung Jesus siha håfa para u masusedi, ilik-ñiha,
“Asaina, kåo siña in isa i sapbli.” 
Unu giya siha humåhnánåo ya ha få’um i tentågu’ i Mås Må’gas Påli’ ya ha
utut i agapa’ na talanga-ña.</p>
<p>Ilek-ña si
Jesus para u oppi i kuestion-ñiha, “Båsta!”  Dispues Ha patcha i talanga ya Ha na’homlu’ i
taotåo.</p>
<p>Låo
ilek-ña si Jesus nu atyu siha i manmåttu kontra Guiya–era i manmå’gas mamåli’,
i manmå’gas i guatdian i Templu, yan i manåmku’, “Ada kriminåt Yu’ na
manmåttu hamyu put Guåhu manma’å’atmas ni sapbli yan galuti?  Anai manhihita kada diha gi Templu tåya’ nai
en hatsa i kannai-miyu kontra Guåhu.  Låo
estigui’ på’gu i oran-miyu anai manggåganna i hinemhum!”</p>
<p>Ma’aresta
ya makonni’ si Jesus ya manhånåo guåtu gi gima’ i Mås Må’gas Påli’, mientras
tåtatti si Pedro lachagu’ ha’ na distånsia tåtti.  Dispues di un råtu matotngi i guafi gi talu’
gi kabisera ya manmatå’chung gi uriya, ya si Pedro matå’chung gi
entalu’-ñiha.  Lini’i’ gui’ ni unu gi
muchåcha ginin i ininan i guafi na matåta’chung.  Dotchun i inatañ-ña i palåo’an, ya
ilek-ña, “Sumisiha esti na tåotåo yan si Jesus.”</p>
<p>Ha puni
esti ya ilek-ña, “Palåo’an, ti hu tungu’ esti na tåotåo.”</p>
<p>Un råtu
ta’lu maloffan guaha ottru lumi’i’ gui’ ya ilek-ña, “Unu håo gi
entalu’-ñiha.”</p>
<p>Låo
ilek-ña si Pedro, “Åhi’, siñot, ti guåhu!”</p>
<p>Una ora
dispues di ennåo guaha ottru kumuentus mås siguru, “Gof siguru na esti na
tåotåo sumisiha yan si Jesus, sa’ tåotåo Galileha gui’.”</p>
<p>Manoppi si
Pedro, “Amigu, ti hu tungu’ håfa un kekesangan.”</p>
<p>Ennåo
mismu na ora anai ha sångan esti, umo’o’ un gåyu.  Ha bira Gui’ i Saina ya Ha atan si Pedro, ya
ha hassu si Pedro i finu’ i Saina anai sinangåni gui’, “Åntis di u o’o’ i
gayu på’gu na ha’åni siempri tres biåhi esta un puninñaihun Yu’.”  Humuyung ginin ennåo si Pedro ya kumasao sen
piniti.</p>
<p>Mientras
tåntu i lalåhi siha ni gumuåguatdia si Jesus mabutleleha Gui’ para u
fañålik.  Mabendas i matå-ña fine’na, ya
mapatmåda Gui’, ya dispues mafaisin Gui’: 
“Fama’prufeta fan; ya Un sångan håyi pumatmåda Håo?”  Ya meggai na insuttu masangåni Gui’.</p>
<p>Gi
chatanmak manetnun ta’lu i manåmku’, i manmå’gas mamåli’, yan i
maneskribas.  Gigun ha’ makonni’ Gui’ guatu
gi me’nan i kunsiliu, ilik-ñiha, “Sangåni ham, kåo Hågu i Misihas?”</p>
<p>Manoppi
Gui’, “Yanggin Hu sangåni hamyu, ti en henggi Yu’, ya yanggin Hu kuestiona
hamyu, ti en eppi Yu’.  Esti ha’ bai Hu
sångan:  Desdi på’gu para mo’na, i Lahin
i Taotåo u chuli’ i ta’chong-ña gi agapa’ i Nina’siñan Yu’us.”</p>
<p>Pues
manchágigu manmamaisin, “Intonsis na ada Lahin Yu’us Håo?”</p>
<p>Manoppi
Gui’, “Hamyu sumåsangan ennåo.”</p>
<p>Ilik-ñiha,
“Sa’ put håfa na ta nisisita testigu? Ta hunguk esta ginin i pachot-ña
mismu.”</p>
<p>(short
form begins here)</p>
<p>Pues
mangahulu’ interu i linahyan tåotåo ya
makonni’ si Jesus guatu gi me’nan Pilato.  Matutuhun i finaila’-ñiha ilik-ñiñiha,
“In sedda’ na esti na tåotåo Ha na’kekelachi i nasion, Ha kokontra i
ma’apåsin i kontribusion para si Caesar, ya ilelek-ña na Guiya i Misihas, i
rai.”</p>
<p>Finaisin Gui’ as Pilato, “Kåo Hågu i rai i
ManHudihos?”</p>
<p>Manoppi Gui’, “Hågu sumångan ennåo.”</p>
<p>Ilek-ña si Pilato nu i manmå’gas mamåli’ yan i
linahyan tåotåo, “Tåya’ kåosa sinedda’-hu kontra esti na
tåotåo.”</p>
<p>Låo ma’insisti
ni taotåo, “Ha atburorota i taotåo siha ni fina’na’guen-ña gi todu iya
Hudeha, desdi Galileha, atyu nai Ha tutuhun, asta esti mismu na lugåt.”</p>
<p>Anai ha
hunguk esti si Pilato mamaisin kåo tåotåo
Galileha esti; anai ha tungu’ na gaigi esti na tåotåo gi papa’ i nina’siñan
Hirodes, nina’hånåo Gui’ guatu as Hirodes, ni gaigi gui’ lokkui giya Hirusalen
guennåo na tiempu.</p>
<p>Nina’sen maguf si Hirodes anai ha li’i’ si Jesus.
Åpmam tiempu esta desdiki malagu’ na u li’i’ si Jesus sa’ put i hiningongok-ña
siha kuentus, ya ha diseseha na u fanli’i’ milågru. Ha kuestiona si Jesus
la’anakku’ ha’ na tiempu, låo tåya’ inippeñ-ña si Jesus.  I manmå’gas mamåli’, yan i maneskribas duru
ma’akusa Gui’. Si Hirodes yan i guatdiåñ-ña siha mamattråta yan madispresia
Gui’, ya dispues di ennåo matåmpi Gui’ ni un bunitun magågu ya mana’hånåo Gui’
tåtti as Pilato. Si Hirodes yan si Pilato, ni hagas uma’akontra, umamigu
guennåo mismu na ha’åni.</p>
<p>Pues ha na’fandañña’ si Pilato i manmå’gas mamåli’, i
manmå’gas i taotåo, yan i taotåo siha, ya ilek-ña nu siha, “En kenni’i’
yu’ ni esti na tåotåo mågi guini gi me’nå-hu sa’ put i Ha na’fanatburutåtåo i
taotåo siha.  Esta hu eksamina Gui’ gi
me’nan-miyu ya tåya’ sinedda’-hu kontra Guiya sigun i finaila’-miyu. Ni si
Hirodes tåya’ sinedda’-ña, sa’ estigui’ na ha na’hanågui hit mågi; gof klåru na
tåya’ bidå-ña esti na tåotåo na debidi u måtai. Pues bai hu sotta Gui’, dispues
di hu fa’nå’gui Gui’ un liksion.” [Gi tiempun guput kustumbreñ-ña si
Pilato sumottåyi i taotåo siha un presuneru–måseha håyi malagu’-ñiha.]</p>
<p>Manessalao i linahyan tåotåo, “Na’suha esti na
tåotåo; sottåyi ham as Baråbas!” Esti as Barabas mapresu sa’ put manutuhun
plaitu gi siudå yan put i mamunu’.</p>
<p>Mangkuinentusi siha ta’lu as Pilato, sa’ put i malagu’
gui’ na u sotta si Jesus.</p>
<p>Låo manessalao tåtti, “Klåba Gui’, klåba
Gui’!”</p>
<p>Ilek-ña ta’lu nu siha mina’tres biåhi, “Håfa na
tailayi bidå-ña esti na tåotåo? Tåya’ sinedda’-hu giya Guiya na debidi u
mapunu’. Pues bai hu såolak Gui’ ya dispues bai hu sotta.”</p>
<p>Låo manessalåo ya madimånda na u maklåba Gui’, ya
mumås a’gang i essalao-ñiha ya manlalålálu’. Pues manotdin si Pilato na u
macho’gui i minalagu’-ñiha. Ha sotta i ginagao-ñiha, ni mapresu put mumu yan
mamunu’, ya mannina’i siha as Jesus para u macho’gui håfa malagu’-ñiha nu Guiya.</p>
<p>Mientras makokonni’ si Jesus huyung, mago’ti si Simon
Sirinehu ni kakakalum ginin i lanchu. Mana’uma si Simon ni kilu’us para u kåtga
gi tattin Jesus.  Un dångkulun linahyan
tåotåo tumattitiyi Gui’, kuntodu famalåo’an ni pumåpampan kurason-ñiha yan
mampininiti nu Guiya. Ha bira Gui’ si Jesus ya mansinangåni siha,
“Famalåo’an Hirusalen, cha’-miyu fanåtangis put Guåhu.  Fanångis put hamyu yan put i
famagu’un-miyu.  Mamamaila’ i tiempu anai
siempri u ma’åluk, Mandichosa i ti mamfafañågu, yan i tiyan ni ti chumagi
mangåtga, yan i sisu ni ti numá’susu. 
Ennåo nai siempri matutuhun masangåni i eksu’ sabåna, ‘Hoksi ham!’ yan i
eksu’, ‘Tåmpi ham!’  Yanggin masusedi
esti siha gi betdi na halum tånu’, håfa mohun u masusedi gi anglu’?”</p>
<p>Dos na kriminåt makokoni’ yan si Jesus para u
fanmaklåba.</p>
<p>Anai manmåttu gi lugåt ni mafa’nana’an Lugåt Kalabera,
maklåba Gui’ guennåo yan kuntodu i dos kriminåt, unu gi agapa’-ña ya i ottru gi
akaggueñ-ña. Ilek-ña si Jesus, “Tåta, asi’i siha; ti matungu’ håfa
machocho’gui.”  Manmadiga para
manmapåttinñaihun i magagu-ña.</p>
<p>Manotohgi i
taotåo siha guennåo mane’ega’, ya i manmå’gas siha manotohgi guennåo ma
butleleha Gui’ ilik-ñiñiha, “Ha na’fanlibri i pumalu siha; sotta ya u
na’librin maisa Gui’ yanggin Guiya i Misihas ginin as Yu’us, i ma’ayik.”</p>
<p>I sindålu siha lokkui’ mafa’chalik Gui’,
mangguaguaguatu giya Guiya para u ma’ufresi ni ma’aksum na binu ilik-ñiñiha,
“Yanggin Hågu i Rai i ManHudihos, na’librin maisa Håo.”</p>
<p>Iståba un tinigi’ gi hilu’ i ilu-ña, “Guiya esti
i Rai i ManHudihos.”</p>
<p>Unu gi kriminåt ni uma’akalayi’ gi kilu’us
chinatfinu’i Gui’, “Na ada ti Hågu i Misihas?  Pues na’libri Håo yan hami.”</p>
<p>Låo linalåtdi gui’ nu i ottru, “Ada tai ma’a’ñao
håo as Yu’us, na ada ti un lili’i’ na parehu na sintensia nai manggaigi
hit?  Hita, hunggan, ta miresi.  Hita ta apåpasi håfa bidå-ta, låo esti na
tåotåo tåya’ båba bidå-ña.”  Dispues
ilek-ña, “Jesus, hahassu yu’ yanggin måttu Håo gi Rainom-mu.”</p>
<p>Manoppi si Jesus, “Åmen, bai Hu asigura håo:
på’gu na ha’åni u ta hita na dos giya Paradisu.”</p>
<p>Esta hihut talu’åni, ya un hinemhum tumåmpi todu i
tanu’ asta i dispues di talu’åni sa’ kinilis i atdao.  Matitik-talu’ i kuttina gi attat.  Umessalåo si Jesus a’gágang ya ilek-ña,
“Tåta, gi kannai-mu nai Hu intrega i espiritu-hu.” Dispues di Ha
sångan esti måtai.</p>
<p>Ta fandimu</p>
<p>Anai ha li’i’ i ma’gas sindålu håfa masusedi, ha tuna
si Yu’us ilelek-ña, “Hunggan magåhit tai’ isao esti na tåotåo.”</p>
<p>Dispues di mali’i’ esti ni linahyan tåotåo ni mandadañña’
guennåo mane’ega’, manhånåo para i gima’-ñiha mapåpampan i kurason-ñiha. Todu i
manamigu-ña siha yan i famalåo’an ni u ma’akumpåpaña Gui’ desdi Galileha
manotohgi guennåo gi láchagu’ na distånsia manmana’atan.</p>
<p>Iståba guennåo un membru gi Kunsiliu ni na’ån-ña si
Jose ginin Arimathea, tunas yan måolik gui’ na tåotåo ni numanangga i finattun
i Rainun Yu’us.  Maseha gaigi gui’ gi
Kunsiliu ti såsaonåo mama’disision. 
Humånåo esti na tåotåo para as Pilato ya ha gågåo gui’ ni tataotåo
Jesus.  Ha na’tunuk i tataotåo, ha
balutan ni sabanas, ya ha po’lu gi naftan, ni maguadduk gi atchu’, ni tåya’
trabiha nai ma’usa.  Era ha’anin
priparasion ennåo, ya esta para u hålum ha’ i Sabaf na ha’åni.</p>
<p>I famalåo’an ni mañisiha ginin Galileha matattitiyi
ha’ Gui’.  Mali’i’ i naftan yan håfa
taimanu mahafot-ña.  Dispues manhånåo
siha para i gima’-ñiha para u mapripåra i mira yan i paopåo.</p>
<p>Maguåtdia i Sabaf kumu ha’anin diskånsu, sigun i
tinagu’ i lai.</p>
<p>I
Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> April 6, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma-3/<p>
        <p>FINE’NA NA TINAITAI                                                                                   Is 43, 16-21</p>
<p>Un
tinaitai ginin i Lepblun i Prufeta as Isaias</p>
<p>Taiguini
ilek-ña iSaina,</p>
<p>ni bumaba un chålan gi halum tåsi</p>
<p>yan un kåyi gi
metgut na hånum,</p>
<p>ni
gumigiha huyung i kalesa siha yan i kabayeru siha,</p>
<p>un metgut na tropan sindålu,</p>
<p>astaki
manoppup parehu, ya nungka nai u fanohgi ta’lu,</p>
<p>u fanmaguaifi ya u fanmapunu’ kalang
metcha.</p>
<p>Cha’-miyu
hahassu i manmasusedi gi manmaloffan siha na tiempu,</p>
<p>cha’-miyu kumunsidedera atyu siha na
kosas i åpmam esta</p>
<p>desdiki masusedi;</p>
<p>atan
ha’, sa’ mannuebu siha fina’tinånas-su!</p>
<p>På’gu nai manmasusesedi, ada ti en
lili’i’?</p>
<p>Mama’chålan
Yu’ gi disiettu,</p>
<p>mama’sadduk Yu’ gi anglu’ na
tånu’.</p>
<p>Ma’o’onra
Yu’ ni manmachålik siha na gå’ga’,</p>
<p>ga’lågun halumtånu’ yan ‘ostrich’
siha,</p>
<p>sa’
Hu po’luyi hånum i disiettu</p>
<p>yan sadduk gi anglu’ na tånu’</p>
<p>para u fanggimin i maninatyek-ku na
tåotåo siha,</p>
<p>Un
råsan tåotåo ni Hu fotma para iyok-ku,</p>
<p>kosaki siña ma’anunsia i
matunå-hu.</p>
<p>I
finu’ i Saina.</p>
<p>INEPPIN I SÅTMU                                                               Ps
126, 1-2. 2-3. 4-5. 6</p>
<p>R.  MANDÅNGKULU SIHA FINA’TINÅS-ÑA I SAINA PARA
HITA:</p>
<p>YA MAMBULA HIT MINAGUF.</p>
<p>Anai Ha
konni’ tåtti iSainaatyu siha i manmapreresu giya Sion,</p>
<p>kalang hit atyu siha na tåotåo i manmangguiguifi.</p>
<p>Atyu
nai bula chålik gi pachot-ta;</p>
<p>yan mangånta minaguf i hila’-ta.</p>
<p>INEPPI…..</p>
<p>Pues
masångan gi entri i nasion siha,</p>
<p>“Mandångkulu siha fina’tinas-ña iSainapara siha.”</p>
<p>Mandångkulu
siha fina’tinås-ña iSainapara hita;</p>
<p>Mansen maguf hit magåhit!</p>
<p>INEPPI…..</p>
<p>Na’ta’lu
tåtti i suettin-måmi,Asaina,</p>
<p>kalang i anglu’ na fondun sadduk giya Negeb.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI…..</p>
<p>Maskiseha
mangåkati mientras manhåhanåo mo’na,</p>
<p>makikilili i kestat simiya,</p>
<p>U
fana’lu tåtti mane’essalåo minaguf,</p>
<p>ma’u’uma i manohun
kusetcha.</p>
<p>INEPPI…..</p>
<p>SIGUNDU NA TINAITAI                                                                 Phil
3, 8-14</p>
<p>Un
tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Ya åhi’ ti atyu ha’ siha na
kosas; sinoki hu rialisa lokkui’ na enteru manmalingu yanggin ma’akumpåra yan
atyu i mås guaha balin-ñiha, era i tiningu’ put i Kristo Jesus i Saina-hu.  Put Guiya na hu yuti’ todu atyu siha; ya på’gu
hu kunsidedera na kalang basula atyu siha, kosaki siña måttu i Kristo giya
guåhu ya bai hu dañña’ kabålis yan Guiya.  Esta tåya’ på’gu tininas ni måfattu ginin
guahu ha’, atyu na klåsi ni måfattu put i hu o’ósgi i Lai.  Gaigi giya guåhu på’gu atyu na tininas ni
manåna’i i taotåo ginin i hininggen-ña gi Kristo, atyu na tininas ni måfattu
ginin as Yu’us sigún gi hinenggi.  Hokkuk
ha’ malago’-hu i para bai hu tungu’ i Kristo yan para bai hu ekspirensia i
fuetsan i luma’lå’-ña ta’lu, yan para bai hu såonåo gi pinadisi-ña yan para bai
hu parehu yan Guiya gi finatai-ña, ya hu angongokku na bai hu mana’lå’la’ ta’lu
ginin i finatai.</p>
<p>Åhi’, ti ilelek-ku na esta hu kumpli osino
esta yu’ sen måolik.  Sigi ha’ di hu
cho’gui kuåntu i siña para bai hu gånna atyu na premiu i esta ha ganåyi yu’
guatu giya Guiya i Kristo Jesus.  Gi
magåhit, mañe’lu-hu, ti siguru yu’ kåo esta hu gånna; låo estigui’ una kosa i
para bai hu maleffa ni atyu i manmaloffan ya bai hu cho’gui kuåntu i siña para
bai hu hagu’ i mamamaila’.  Intonsis
kumarerera yu’ para i chi-hu kosa ki siña hu gånna i premiu, atyu i lina’la’ gi
sanhilu’ ni ha ågang yu’ si Yu’us ginin i Kristo Jesus.</p>
<p>I
finu’ i Saina.</p>
<p>IBANGHELIU                                                                                               Jn
8, 1-11</p>
<p>R.  (Todus)      U matuna Håo, Asaina Jesukristo, Rai i
taihinekkuk na gloria!</p>
<p>V.
 (Tetcha) 
   Bira håo mågi giya Guåhu yan
todu i kurason-mu</p>
<p>sa’ kariñosu
yan yo’asi’ Yu’.</p>
<p>+  Un tinaitai ginin i såntu Ibangheliu sigun i
tinigi’ San Juan</p>
<p>Humånåo
si Jesus para i Eksu’ Ulibas.  Anai
manana umannuk ta’lu gi uriyan i templu: ya anai sigi ha’ manmåttu i taotåo
guatu giya Guiya, matå’chung påpa’ ya Ha tutuhun fuma’nå’gui siha.  I ManEskribas yan MamFarisehu makonni’ hålum
un palåo’an ni magacha’ umadutteteriu. Mana’tohgi gui’ guennåo gi me’nan todu.  Ilik-ñiha as Jesus, “Ma’estru, esti na
palåo’an magacha’ umadutteteriu.  Gaigi
gi lai na manotdin si Moises na esti na klåsin famalåo’an u fanma’åtchu’. Håfa
siña Un sångan put esti na kåosa?”  (Maprisenta
esti na kuestion para laimi, kosa ki u guaha para u masokni Gui’).  Dumiluk ha’ påpa’ si Jesus ya Ha tutuhun
månggi’ gi edda’ ni kalulot-ña. Anai ma’insisti put i finaisin-ñiha, tumachu
hulu’ ya ilek-ña, “Sotta ya atyu i tai isao gi entalu’-miyu fine’na u
dinaggao gui’ ni atchu’.”  Dumiluk
ta’lu påpa’ ya månggi’ gi edda’.  Pues i
maniståtaba guennåo adumididi’ maritira siha, i manåmku’ fine’na.  Pues tåya’ sopbla guennåo sino ki Guiya ha’
yan i palåo’an, ni tumotohgi ha’ guennåo gi me’nå-ña.  Tumachu ta’lu si Jesus ya ilek-ña nu guiya.  “Palåo’an, manhanåómanu siha?  Tåya’ kumundena håo?”  Manoppi gui’, “Tåya’, Siñot.”  Ilek-ña si Jesus, “Ni Guåhu ti bai Hu
kundena håo.  Hånåo.  Låo desdi på’gu para mo’na, suhåyi esti na
isao.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> March 30, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-3/<p>
        <p>FINE’NA
NA TINAITAI                                                                               Jos
5, 9. 10-12</p>
<p>Un
tinaitai ginin i Lepblun Joshua</p>
<p>Ilek-ña
iSainaas Joshua,</p>
<p>“På’gu na ha’åni Hu na’suha ginin hagu
i malalåtdin Ihipto.”</p>
<p>Anai mañåganñaihun i ManIsraelitas giya
Gilgal gi fina’yånu giya Jericho, masilebra i Påsgua gi pupuengin i diha
katotsi gi mes.  Gi sigenti diha dispues
di Påsgua mañotchu ni pruduktun i tanu’ gi hechuran broas ni tai libadura yan
tinala’ få’i.  Guennåo mismu na ha’åni
dispues di i Påsgua anai makånnu’ i pruduktun i tanu’, pumåra i mana.  Tåya’ esta måna para i ManIsraelitas, siha ni
mañotchu guennao na såkkan ni kusetcha ginin i tanu’ giya Canaan.</p>
<p>I finu’ i Saina.</p>
<p>INEPPIN I SÅTMU                                                                           Ps
34, 2-3. 4-5. 6-7</p>
<p>R.  TAÑÑA’ YA EN
LI’I’ I MINAOLIK I SAINA.</p>
<p>Bai hu
tuna iSainatodu i tiempu;</p>
<p>i
matunå-ña u gagaigi todu i tiempu gi
pachot-tu.</p>
<p>Sotta ya u maguf i anti-hu giSaina</p>
<p>bai hu
mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>Ta
fanhita tumuna iSaina;</p>
<p>ta
fanhita todu muna’takkilu’ i na’ån-ña.</p>
<p>Hu ispiha
iSaina, ya Ha oppi
yu’,</p>
<p>ya Ha
na’måhgung todu i ma’a’ñåo-hu.</p>
<p>INEPPI…..</p>
<p>Atan si Yu’us ya un nina’ma’lak ni minaguf</p>
<p>ya ti u
mamåhlåo i matå-mu.</p>
<p>ISainaHa hunguk i inagang i mamadedesi</p>
<p>ya Ha
na’libri gui’ ginin todu i pinadisi-ña.</p>
<p>INEPPI…..</p>
<p>SIGUNDU NA TINAITAI                                                                            2
Cor 5, 17-21</p>
<p>Un
tinaitai ginin i sigundu na kattan San Pablo para i taotåo Corinth</p>
<p>Hafañe’lus:</p>
<p>Yanggin
guaha mana’dañña’ yan i Kristo, humuyung gui’ nuebu na tåotåo; táigui esta i
bihu, sa’ måttu esta i nuebu.  Todu esti
siha si Yu’us chumo’gui, ya Ha na’fanáfa’måolik hit yan Guiya ginin i Kristo ya
Ha nå’i hit ni nina’siña para ta na’fanáfa’måolik i taotåo siha yan Guiya.
Kumeke’ilek-ku na si Yu’us Ha na’a’áfa’måolik i tanu’ yan Guiya ginin i Kristo,
åhi’ ti Ha tutufung i isao i taotåo siha kontra siha, ya Ha nå’i hit katgot-ta
ni minsåhin ináfa’måolik.  Estigui’
muna’fanambasadót i Kristo hit, kalang mohun si Yu’us umisgin iya-hihita. In
gagagåo hamyu, gi na’an i Kristo: fanáfa’måolik yan si Yu’us!  Put hita na si Yu’us Ha kunsidera i Kristo ni
ti tumungu’ i isao, kumu un i’isao, kosaki giya Guiya na siña hit manunas gi as
Yu’us.</p>
<p>I finu’ i Saina.</p>
<p>IBANGHELIU                                                                                   Lk
15, 1-3. 11-32</p>
<p>R.  (Todu)       U matuna Håo, Asaina Jesukristo, Rai i
taihinekkuk na gloria!</p>
<p>V.  (Tetcha) 
   Bai hu kahulu’ ya bai hånao para
as tatå-hu ya bai hu sangåni Gui’:</p>
<p>Tåta, umisao yu’ kontra
i langit yan kontra Hågu.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Un biåhi
manmåttu gi uriyan Jesus i taotåo kuntribusion yan i mani’isåo para u ma’ékkunguk
Gui’, ya i MamFarisehu yan i ManEskribas matutuhun manggonggung ilik-ñiñiha,
“Esti na tåotåo Ha aksesepta atyu siha i manmadispreresia asta mañisiha
mañotchu!” Put ennåo na mansinangåni siha as Jesus ni esti na
fina’akumparasion:</p>
<p>“Guaha
un tåotåo ni gai lahi dos.  I patgun na
lahi-ña ilek-ña as tatå-ña, ‘Tåta, nå’i yu’ ni irensiåk-ku gi tanu’.’  Pues i tata ha dibidi i tano’-ña entri i dos
na lahi-ña.  Dispues di unus kuåntu dihas
maloffan, i patgun na lahi-ña ha rikohi todu i guinaha-ña yan i salappe’-ña ya
ha dingu i gima’-ñiha.  Humånåo para un
chågu’ tånu’, ya ha dispitdisia i salappe’-ña gi manápplacha’ na lina’la’.  Ha gåsta todu i guinaha-ña.  Dispues måttu un dångkulun ha’ilas guennao na
tånu’, ya sinedda’ gui’ sin håfa na guinaha.  Pues humånåo para u facho’chu’i un tåotåo
ennåo na tånu’ ya nina’hånåo gui’ para i lanchon-ña para u naná’chotchu babui.  Ya put i niñalång-ña asta ha diseseha kumånnu’
i na’babui, låo tåya numå’i gui’ ni håfa.  Put lusuttimu klumåru i hinasson-ña ya
ilek-ña, ‘Todu i fumacho’chuchu’i si tatå-hu mañósopbla nengkannu’, ya estegui’
yu’ na måtai ñålang!  Bai hu kahulu’ ya
bai hu hånåo tåtti as tatå-hu ya bai hu åluk, “Tåta, umisåo yu’ kontra as
Yu’us yan hågu.  Esta ti hu miresi
ma’ågang lahi-mu; tråta yu’ kumu unu gi hutnaleru-mu.” ‘ Pues kahulu’ gui’
ya humånåo tåtti as tatå-ña.</p>
<p>“Chåchagu’
ha’ gui’ trabiha ginin i gima’-ñiha anai lini’i’ gui’ as tatå-ña; måttu un
dångkulun pininiti gi kurason-ña ya malågu, ya ha toktuk i lahi-ña ya ha chiku
gui’.  I ilek-ña i patgun, ‘Tåta, umisao
yu’ kontra as Yu’us yan kontra hågu.  Esta
ti hu miresi ma’ågang lahi-mu.’  Låo i
tata ha ågang i tentago’-ña ya ilek-ña, ‘Chuli’ mågi insigidas i mås måolik na
magågu ya en na’minagågu gui’.  Na’inaniyu’
yan na’sinapåtus gui’.  Pues kenni’ i mås
yommuk na tatneru ya en pinu’ ya ta fangguput!  Ginin måtai esti na lahi-hu, ya lumå’la’
ta’lu; ginin malingu, låo masodda’ gui’ ta’lu.’ Pues matutuhun i giput.</p>
<p>I amku’ na
che’lu iståba gi lanchu mientras manmasusesedi esti siha.  Gi biradå-ña guatu gi gima’ ha hunguk i dandan
yan i baila.  Ha ågang unu gi tentågu’ ya
ha faisin, ‘Håfa guaha?’ Manoppi i tentågu’ ya ilek-ña, ‘Tuma’lu tåtti i
che’lu-mu gi gima’-miyu ya ha punu’i si tatå-mu ni yemmuk na tatneru, sa’ put i
måttu gui’ tåtti ya ti chetnudan.’  Nina’gof
lalålu’ i amku’ na che’lu nu esti ya ti malagu’ humålum gi gima’; pues humuyung
i tata ya finaisin gui’ na u hålum put fabot.</p>
<p>“Låo
ilek-ña as tatå-ña, ‘Hekkua’ kuåntus åñus di kalang yu’ i isklåbu, hu
fachu’chu’i håo, ya nungka nai ti hu osgi i tinago’-mu siha.  Ya håfa nina’i-mu nu guåhu?   Ni sikera un chiba para gipot-tu yan i
amigu-hu siha!  Låo anai måttu esti i
lahi-mu, dispues di ha dispitdisia i guinaha-mu gi famalåo’an chålan, un punu’i
gui’ ni yemmuk na tatneru!’</p>
<p>“Ineppi
ni tata, ilek-ña, ‘Ihu, hågu todu i tiempu gagaigi håo guini gi gima’ ya todu i
guinaha-hu iyom-mu.  Låo debidi ta
fangguput yan ta fanmaguf, sa’ i che’lu-mu ginin måtai, ya lumå’la’ ta’lu;
ginin malingu, låo esta masodda’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN KUARESMA</h1>
        <p><strong>Date:</strong> March 23, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-kuaresma-3/<p>
        <p>FINE’NA
NA TINAITAI                                                                           Ex 3, 1-8. 13-15</p>
<p>Un tinaitai ginin i
Lepblun Exodus</p>
<p>Un diha anai iståba si
Moises na ha adadahi i kinilu yan i chiba ni ga’ i suegron-ña as Jethro, påli’
Midihan, ha krusa i disiettu yan i ga’ga’ ya måttu giya Sinai, i sagrådu na
sabåna.  Guihi nai finatoigui gui’ ni
anghit i Saina kalang mañila’ ni kokokoyung ginin i entalu’ un trongku.  Ha li’i’ si Moises na mañiñila’ i trongku låo
ti kimasoson.  Måttu gi hinasson-ña,
“Na’manman esti.  Sa’ håfa na ti
kimasoson i trongku?  Bai hu latguatu ya bai li’i’.”</p>
<p>Anai lini’i’ si Moises niSainana
lumalatguatu, inagang gui’ ginin i halum trongku ya ilek-ña, Moises!
Moises!”  Manoppi gui’, “Hunggan,
estigui’ yu’.”</p>
<p>Ilek-ña si
Yu’us, “Cha’mu lalatmagi.  Pula’ i sandaliås-mu, sa’ tumotohgi håo gi
hilu’ sagrådu na odda’. Guåhu Yu’us i mañaina-mu, i Yi’us Abrahan, Isaac, yan
Jacob.”  Pues ha tåmpi matå-ña si
Moises, sa’ ma’å’ñåo gui’ umatan si
Yu’us.</p>
<p>Dispues
ilek-ña iSaina, “Esta hu li’i’
na mampus kruet manmatråtan-ñiñiha i taotåo-hu giya Ihipto; hu hunguk i
inagang-ñiha para u fanmariskåta ginin i mannaná’facho’chu’ isklåbu.  Hu tungu’ todu i pinadesin-ñiñiha, ya put
ennåo na måttu yu’ påpa’ para bai Hu riskåta siha ginin i taotåo Ihipto ya para
bai Hu konni’ siha ginin Ihipto para guatu gi un ånchu na tånu’, un tånu’ ni
riku yan måolik edda’-ña.</p>
<p>Låo manoppi si Moises,
“Yanggin humånåo yu’ guatu gi Israilitas ya ilek-ku nu siha, ‘I Yi’us i
mañainan-miyu muna’hånåo yu’ para hamyu,’ siempri mafaisin yu’, ‘Håyi
na’ån-ña?’  Pues håfa para bai hu sangåni siha?”</p>
<p>Ilek-ña si
Yu’us, “Guåhu si Guåhu.” 
Debidi un sangåni siha: “Atyu i ma’å’agang si Guåhu muna’hånåo yu’
para hamyu.”</p>
<p>Sangåni i Israilitas na Guåhu, iSaina, i Yi’us i mañainan-miyu, i Yi’us
Abrahan, Isaac, yan Jacob, muna’hånåo håo guatu para siha.</p>
<p>Guiya esti na’ån-hu para todu i tiempu;
guiya esti para u ma’ågang Yu’ ni todu i manmamamaila’ na hinerasion siha.</p>
<p>I
finu’ i Saina.</p>
<p>INEPPIN
I SÅTMU                                                   Ps
103, 1-2. 3-4. 6-7. 8. 11</p>
<p>R.  I SAINA KARIÑOSU YAN YO’ASI’.</p>
<p>Anti-hu,
tuna iSaina;</p>
<p>interu i tataotåo-hu,
bendisi i santus na na’ån-ña.</p>
<p>Anti-hu,
tuna iSaina;</p>
<p>cha’-mu maleleffa ni todu i minaolek-ña.</p>
<p>INEPPI…..</p>
<p>Ha
asisi’i todu i isåo-mu,</p>
<p>Ha na’hohomlu’ todu i chetnot-mu,</p>
<p>Ha
na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI…..</p>
<p>ISainaHa
na’siguguru i hustisia,</p>
<p>yan i diretchun todu atyu siha i manmahohoñu’</p>
<p>Ha
na’tungu’ si Moises ni fina’pos-ña,</p>
<p>yan i famagu’un Israhet ni mandångkulu na bidå-ña siha.</p>
<p>INEPPI…..</p>
<p>﻿﻿﻿Yo’asi’
yan su’åbi iSaina,</p>
<p>ti chaddik lalålu’, misin Gui’ mina’åsi’.</p>
<p>Sa’
taimanu ha’ na takkilu’ i langit gi hilu’ i tanu’,</p>
<p>taiguennåo ha’ na takkilu’ i kariñu-ña para i mamfiet.</p>
<p>INEPPI…..</p>
<p>SIGUNDU
NA TINAITAI                                                     1 Cor 10, 1-6.
10-12</p>
<p>Un tinaitai ginin i
fine’na na Kattan San Pablo para i taotåo Corinth</p>
<p>Mañe’lu-hu, malagu’ yu’ na
en hahassu håfa masusedi ni mañaina-ta ni dumalalaki si Moises. Todu siha maniståba
gi papa’ i pruteksion i mapagåhis, yan todu siha mansåfu manmaloffan gi Tasin
Agaga’.  Gi halum i mapagåhis yan gi halum
i tasi manmatakpångi siha kumu mandisipulun Moises.  Todu siha mañotchu ni etmismu espirituåt na
pån yan manggimin ni etmismu espirituåt na gimin.  Manggimin siha ginin i espirituåt na åtchu’ ni
mañisiha</p>
<p>manhånåo; ya atyu na åtchu’ era Guiya i Kristo mismu.  Låo ni esti ti nina’maguf si Yu’us ni lamayot påtti giya siha, ya put esti na manmachalapun
gi disiettu i manmåtai na tataotåo-ñiha.</p>
<p>Todu esti siha ihemplu para hita, para u na’fanmanhahassu hit na
ti para ta malagu’i i manailayi, taimanu i bidan-ñiha.  Mungnga hit manggonggung, taimanu bidan unus
kuåntu giya siha–ya mandinistrosa siha ni Anghit i Finatai.  Todu esti siha manmasusedi nu siha kuentan
ihemplu para ottru tåotåo siha, ya manmatugi’ påpa’ para u ta adahi hit.  Manlåla’la’ hit gi tiempu ni esta para u fåttu
uttimon-ña.  Maseha håyi ni hinasson-ña
na tumotohgi gui’ fitmi debidi u gof adahi gui’ ya mungnga na u basnak.</p>
<p>I finu’ i Saina.</p>
<p>IBANGHELIU                                                                                               Lk
13, 1-9</p>
<p>R.  (todu)         U
matuna Håo, Asaina Jesukristo, Rai i taihinekkuk na gloria!</p>
<p>V.  (tetcha) 
    Ilek-ña i Saina, fanmañotsut,
esta måttu i rainun i langit.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Atyu na tiempu, maniståba
guennåo unus kuåntu na tåotåo ni
sumangåni si Jesus put atyu siha na tåotåo Galileha na si Pilåto ha meskla i
haga’-ñiha yan i sakrifisiun-ñiha.  Gi
ineppen-ña ilek-ña, “Kåo hinassun-miyu na esti siha na tåotåo Galileha i
mås mandångkulu na mani’isåo giya Galileha sa’ put i mapadesi esti?  Åhi’!  Låo
bai Hu sangåni hamyu, na en famparehu uttimun-miyu yanggin ti en na’fanunas i
lina’la’-miyu.  Patsino hassu fan atyu i
disi’otchu ni mampininu’ anai basnak i torin Siloam.  Kåo gaigi gi hinassun-miyu na mås siha manggái
isåo ki atyu siha i mañåsaga giya Hirusalen?  Siguru Yu’ na åhi’!  Låo bai Hu sangåni hamyu, na todu hamyu
siempri en fanaiguennåo uttimun-miyu solu en tutuhun ruminueba i
lina’la’-miyu.”</p>
<p>Ha sångan si Jesus esti na
fina’akumparasion:  “Un tåotåo ni
gai trongku figus ni låla’la’ gi gualo’-ña, humuyung para u fanispiha tinekcha’
låo ti mañodda’ ni unu.  Ilek-ña nu i
hatdineru, ‘Atan ha’!  Esta tres åñus di
måfåttu Yu’ manispipiha tinekcha’ guini na trongku låo tåya’ sinedda’-hu.  Utut påpa’.  Put håfa na para u na’basusula ha’ i tånu’?’  Gi ineppen-ña ilek-ña i taotåo, ‘Siñot, sotta
ha’ fan ta’lu un åñu ya bai hu guåssan uriyå-ña yan bai hu abunuyi, sa’ siña
ha’ buenti manokcha’.  Låo yanggin ti
manokcha’, pues siempri u ma’utut påpa’.’ “</p>
<p>I
Ibangheliun i Saina.</p>

        </section>
        <hr>
        
        <section>
        <h1>II  DAMENGGUN KUARESMA</h1>
        <p><strong>Date:</strong> March 17, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-3/<p>
        <p>FINE’NA NA TINAITAI                                                                   Gn
15, 5-12, 17-18</p>
<p>Un
tinaitai ginin i Lepblun Genesis</p>
<p>Si
Yu’us Ha konni’ si Abram huyung ya ilek-ña nu guiya:  “Talak hilu’ gi langit ya un tufung i
puti’un siha, yanggin un na’siña.” 
Ha åomentåyi ya ilek-ña. “Pues siempri taiguennao ha’ i
famagu’on-mu siha.”  Si Abram ha
po’lu i hininggen-ña giSaina, ya iSainaHa apunta påpa’ ennåo na bidå-ña
para u nina’gåsgas gui’.</p>
<p>Pues ilek-ña si Yu’us nu guiya,
“Guåhu iSainani kumonni’ håo
ginin Ur na tånu’ gi entalu’ i taotåo Chaldea para bai Hu nå’i håo ni esti na
tånu’ para iyom-mu.”  Mamaisin si
Abram, “O Asaina Yu’us, taimanu para tungo’-hu na para u iyok-ku esti?  Ineppi gui’, “Kunni’i’ yu’ mågi un
bakiyan guaka ni ti mañåñagu ni tres åñus idåt-ña, un båkan chiba ni tres åñus,
un kinilu ni tres åñus, un paluman åpu yan un puyitus na paluman
månsu.”  Ha chuli’i’ si Yu’us ni
todu esti siha, ya ha ipi’ talu’, ya ha plånta un pidåsu gi fi’un i ottru
pidåsu; låo ti ha ipi’ i paluma siha.  I
paluma siha ni kåtni na’ñiñiha manggupu påpa’ gi hilu’ i katni, låo sumåga ha’
guennåo si Abram.  Anai kumekemachum i
atdao, umatalak si Abram ya tinampi gui’ ni un bibu yan na’ma’añåo na
hinemhum.</p>
<p>Anai måtchum i atdao ya humomhum, umannuk
un låta ni mañañahguan guåfi ni å’asu yan un háchon ni mañiñila’, ya maloffan
gi entalu’ i pidåsu siha.  Ennåo na
mumentu nai Ha fa’tinas si Yu’us i kuntratå-ña yan si Abram, ilelek-ña;
“Bai Hu nå’i i famagu’on-mu ni esti na tånu’ desdi Wadi giya Ihipto asta i
Dangkulu na Sadduk (i Euphrates).</p>
<p>I finu’ i Saina.</p>
<p>INEPPIN I SÅTMU                                                               Ps
27, 1. 7-8. 8-9. 13-14</p>
<p>R.  I SAINA I
ININÅ-HU YAN I SATBASION-HU.</p>
<p>ISainai kandet-tu
yan satbasion-hu;</p>
<p>håyi para bai hu ma’a’ñågui?</p>
<p>ISainafanlihing i lina’lå’-hu;</p>
<p>ni håyi hu ma’a’ñågui.</p>
<p>INEPPI…..</p>
<p>Ekkunguk,
OAsaina, i bos i
inagång-hu;</p>
<p>gai asi’ nu guåhu, ya Un oppi yu’.</p>
<p>Ilek-ña
i kurason-hu “maila’ ya un ispiha i
matan iSaina“.</p>
<p>INEPPI…..</p>
<p>Hågu
inaliligåo ni inatan-hu.</p>
<p>Cha’-mu nåna’na’ i matå-mu kontra
guåhu;</p>
<p>cha’-mu
lalålalu’ ya Un dulalak i tentago’-mu.</p>
<p>Hågu umayuyuda yu’; cha’-mu yuti’ñañaihun yu’.</p>
<p>INEPPI…..</p>
<p>Låo hu honggi na
siempri bai hu li’i’ i gineftao iSaina</p>
<p>gi tanu’ i manlåla’la’.</p>
<p>Na’båtbaru
håo ya un nangga iSaina;</p>
<p>na’metgut i kurason-mu, ya nangga iSaina!</p>
<p>INEPPI…..</p>
<p>SIGUNDU NA TINAITAI                                                     Phil
3, 17 – 4, 1</p>
<p>Un
tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Mañe’lu-hu, sigi ha’
dumalalaki i ihemplok-ku.  Dalalaki atyu
siha i dumalalalaki i ihemplu ni in fa’nu’i hamyu.  Esta meggai biåhi di hu sangåni hamyu ni
esti, ya på’gu hu ripipiti ta’lu yan tumåtangis yu’,
meggai na tåotåo maninimigun i finatai i Kristo put i klåsin lina’la’ ni
machocho’gui.  Siempri sasalåguan uttimun-ñiha,
sa’ i minalagu’ i sensin ennåo yu’us-ñiha. Nina’fambanidodosu siha ni atyu i
debidi u nina’fanmamåhlåo, ya i kosas tånu’ ha’ mahahassu. Låo hita
mansiudadånun i langit hit, ya maninalulula hit ta nangga para u fåttu ginin i
langit i Satbadot-ta, i Saina as Jesukristo. 
Guiya siempri Ha usa i fuetsån-ña, atyu na fuetsa anai Ha po’lu todu gi
papa’ i nina’siñå-ña, ya u tulaika esti i ñaba’ yan mamatai na tataotåo-ta, ya
u na’taiguihi i gloriosu na tataotåo-ña.</p>
<p>Intonsis, mañe’lu-hu, hu sen
guaiya hamyu yan mahålang yu’ nu hamyu! 
En na’sesen maguf yu, yan gof banidosu yu’ nu hamyu!–taiguini,
mañe’lu-hu, na debidi en na’fanfitmi hamyu gi lina’la’-miyu gi Saina.</p>
<p>I finu’ i Saina.</p>
<p>IBANGHELIU                                                                                   Lk
9, 28b-36</p>
<p>R.  (todu)         U matuna Håo, Asaina Jesukristo, Rai i
taihinekkuk na gloria!</p>
<p>V.  (tetcha) 
    Ginin i lamlam na mapagåhis
mahunguk i bos i Tata:</p>
<p>Guiya esti i Hu gofli’i’
na Lahi-hu, ékkunguk Gui’.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Ha konni’
si Jesus si Pedro, si Juan yan si Santiago, ya manhånåo hulu’ gi eksu’ sabåna
para u fanmanåyuyut.  Anai manånayuyut
Gui’, matulaika figuran i fasu-ña ya i magagu-ña lumåmlam å’paka’.  Gotpi ha’ iståba dos na låhi manguekuentus
yan Guiya–si Moises yan si Elias. 
Kalang mana’lå’la’ ta’lu esta esti i dos ya makuentutusi Gui’ ni håfa
para u fanmasusedi ni para u fanmakumpli giya Hirusalen.  Manmalingu maigu’-ñiha si Pedro yan i
mangga’chong-ña; låo anai manmakmåta, mali’i’ i gloriå-ña ya mali’i’ lokkui’ i
dos låhi ni manotohgi yan Guiya.  Anai
para u hånåo esti i dos, ilek-ña si Pedro as Jesus, “Ma’estru, gof måolik
ta fañåga guini.  Maila’ ya ta
fanmanhåtsa tres na palapåla, unu para Hågu, unu para si Moises, yan unu para
si Elias.” (Ti ha tungu’ gi magåhit håfa ilelek-ña.)  Mientras kumekuentus Gui’, måttu un mapagåhis
ya mantinampi siha, ya nina’fansen luhan i mandisipulu anai manhålum i ottru
siha gi mapagåhis.  Pues måttu un bos
ginin i mapagåhis ilelek-ña, “Guiya esti i Lahi-hu, i inatyek-ku, ékkunguk
Gui’.” Anai sumilensiu i bos, iståba guennåo na Guiguiya ha’ si Jesus na
maisa.  Manmamatkilu ha’ i mandisipulu,
tåya’ masångan ni håfa put i lini’i’-ñiha guennåo na tiempu.</p>
<p>I
Ibangheliun i Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> March 10, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma-3/<p>
        <p>FINE’NA NA TINAITAI                                                                               Dt
26, 4-10</p>
<p>Un tinaitai ginin i
Lepblun Deuteronomy</p>
<p>Ha
sangåni si Moises i taotåo siha:  “U
risibi si påli’ i kanåstra ginin hamyu ya siempri ha po’lu gi sanme’nan i attat
iSaina, i Yi’us-miyu.  Dispues nai siempri hamyu en diklåra gi
me’nan iSaina, i Yi’us-miyu, ‘Si
tatå-hu unu gi Aramean siha ni iståba lumålåoya ni humånåo påpa’ para Ihipto
yan unus kuantu tåotåo-ña ya mañåga guennåo kumu istrangheru.  Låo mama’un nasion ni dangkulu, metgut yan
låhyan.  Anai manmamattråta yan manmahoññu’
ham, manmanå’i ham makkat na cho’chu’ para bai in che’gui ni taotåo Ihipto, in
agang iSaina, i Yi’us i
mañainan-måmi, ya Ha hunguk i inagang-måmi yan Ha li’i’ i pinadesin-måmi, yan i
che’chu’-måmi, yan i manmahoññu’-måmi. 
Ha konni’ ham huyung ginin Ihipto put i fuetsan i kannai-ña ni Ha
istitira, yan manna’ma’ñåo na fuetsa, yan siñåt siha yan manna’manman; ya anai
Ha konni’ ham mågi guini, Ha nå’i ham ni esti na tånu’ ni mimilalak letchi yan
miet.  Pues put ennåo, na hu chuli’i’ Håo
ni mamprimet pruduktun i tanu’ ni Un nå’i yu’,Asaina.  Ya yanggin munhåyan
un po’lu esti siha gi me’nan i Saina, i Yi’os-mu, fañaluda påpa’ gi me’nå-ña.</p>
<p>I finu’ i Saina.</p>
<p>INEPPIN I SÅTMU                                                   Ps
91, 1-2, 10-11, 12-13, 14-15</p>
<p>R.  TA HIHITA NA
DOS, ASAINA, YANGGIN GAI ACHAKI YU’.</p>
<p>Hågu ni
sumåsaga gi gima’ i Mås Takkilu’,</p>
<p>ni låla’la’ gi ánining i Todu Ha Na’siña,</p>
<p>Sangåni
iSaina, “I
fanliheng-hu yan i fanattok-ku,</p>
<p>Yu’os-su, Hågu i inangokkok-ku.”</p>
<p>INEPPI…..</p>
<p>Tåya’
tailayi u fåttu giya hågu,</p>
<p>patsino pinadesi u arima gi gimå’-mu.</p>
<p>Sa’ si Yu’us Ha tågu’ esta i mananghet-ña</p>
<p>para un maguåtdia gi todu i kinalamten-mu.</p>
<p>INEPPI…..</p>
<p>I
kannai-ñiha siempri un chinahlao,</p>
<p>nuseha un matompu’ gi atchu’.</p>
<p>Siempri
un gatcha’ i kulepbla yan i saligåo,</p>
<p>un påtik påpa’ i lion yan i higånti.</p>
<p>INEPPI…..</p>
<p>Maseha
håyi ni chettun giya Guåhu bai Hu riskåta gui’;</p>
<p>bai Hu plånta gui’ gi takkilu’ sa’ put i ha atendi i
na’ån-hu.</p>
<p>Siempri
ha ågang Yu’ ya Guåhu bai Hu oppi gui’;</p>
<p>bai in hami gi tiempun chinatsaga;</p>
<p>Bai Hu
na’libri yan bai Hu na’takkilu’ gui’.</p>
<p>INEPPI…..</p>
<p>SIGUNDU NA TINAITAI                                                                Rom
10, 8-13</p>
<p>Un
tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Estigui’
atyu i Ha sångan i eskritura: “Gaigi gi fi’on-mu i minsåhin Yu’us, gaigi gi labios-mu yan gi
kurason-mu”–kumeke’ilekña i minsåhi
ni in setmunñaihun.  Yanggin en
kenfisatñaihun na si Jesus Saina Gui’ yan en henggi na nina’lå’la’ Gui’ ta’lu
ginin i finatai as Yu’us, siempri manmasåtba hamyu.  Ginin i hinengget-ta na mana’fanunas hit gi
me’nan Yu’us; ya put i ta komfisatñaihun na manmasåtba hit.  Ilek-ña i eskritura, “Maseha håyi ni
manhonggi giya Guiya ti u disganåo.”  Esti ha ingklulusu todu, sa’ tåya’ difirensia
entri ManHudihos pat MamPagånu; si Yu’us Guiya etmismu Sainan todu yan Ha nåna’i
misin na bendision atyu siha i umå’agang Gui’.  Taimanu ha’ na ilek-ña i eskritura, “Todu
i umågang i Saina para u inayuda siempri masåtba.”</p>
<p>I
finu’ i Saina.</p>
<p>IBANGHELIU                                                                                               Lk
4, 1-13</p>
<p>R.  (todu) 
      U matuna Håo, Asaina
Jesukristo, Rai i taihinekkuk na gloria!</p>
<p>V.  (tetcha) 
    Ti ginin i pån ha’ na låla’la’
i taotåo sinoki</p>
<p>ginin
kada finihu’ ni måfattu ginin i pachut Yu’us.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Anai bumula
si Jesus ni Espiritu Såntu, Ha bira Gui’ tåtti ginin i Hotdån ya kinendusi Gui’
ni Espiritu Såntu guatu gi disiettu para u såga kuårenta dihas, ya ennåo nai
tinenta ni aniti.  Duråntin ennåo na
tiempu ti chumotchu ni håfa, ya gi uttimonña ñumålang Gui’.</p>
<p>Ilek-ña i aniti nu Guiya,
“Yanggin Lahin Yu’us Håo tågu’ esti i atchu’ ya u fama’pån.”</p>
<p>Ineppi gui’ as Jesus, “Ilek-ña
i Eskritura:</p>
<p>‘Ti
ginin i pån ha’ na para u lå’la’ i taotåo.’ “</p>
<p>Dispues kinenni’ Gui’ ni aniti
hulu’ gi latakkilu’ ya fina’nu’i Gui’ ni todu i rainun i tanu’ gi un inatan.  Ilek-ña i aniti, “Bai hu nå’i Håo ni todu
esti siha na pudet yan glorian esti siha na rainu; sa’ manå’i yu’ esta ni esti
na pudet para bai hu fannå’i maseha håyi i malago’-hu.  Oppup påpa’ ya Un ribirensia yu’, ya siempri
iyom-mu esti siha.”</p>
<p>Gi inippen-ña, ilek-ña si Jesus,
“Gaigi gi Eskritura,</p>
<p>‘I Saina i Yi’os-mu para un
ribirensia;</p>
<p>ya Guiya ha’ na maisa para un
adora.’ “</p>
<p>Dispues giniha ni aniti para
Hirusalen, ya pine’lu Gui’ gi hilu’ i atuf i Templu, ya ilek-ña nu Guiya,
“Yanggin Lahin Yu’us Håo, yuti’ Håo påpa’ ginin ennåo, sa’ ilek-ña i
Eskritura:</p>
<p>‘Ha tågu’ si Yu’us i
mananghet-ña para Un ma’adahi ‘;</p>
<p>ya ilek-ña lokkui’,</p>
<p>‘Siempri mago’ti Håo ni
kannai-ñiha,</p>
<p>kosaki nungka na un matompu’ gi
atchu’.’ “</p>
<p>Gi inippen-ña ilek-ña si Jesus nu
guiya, “Ha sångan lokkui’ i Eskritura:</p>
<p>‘Cha’-mu
chachagi i Saina i Yi’os-mu.’ “</p>
<p>Anai munhåyan i aniti ni esti siha
na tentasion-ña sinetta Gui’, para u nangganñaihun ottru tiempu.</p>
<p>I
Ibangheliun i Saina.</p>

        </section>
        <hr>
        
        <section>
        <h1>VIII DAMENGGU GI UTDINÅRIU NA TIEMPU</h1>
        <p><strong>Date:</strong> March 3, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/viii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Sir
27, 4-7</p>
<p>Un
tinaitai ginin i Lepblun Sirach</p>
<p>Yanggin
machalåochåo i para manåfyi, manannuk i lassas;</p>
<p>taiguennåo ha’ lokkui’ yanggin
kumuentus i taotåo manannuk i isåo-ña.</p>
<p>Taimanu
ha’ na i hetnu dumitetmimina i hotman nå’yan</p>
<p>taiguennåo ha’ na gi kumbetsasion-ña
dumitetmimina i taotåo.</p>
<p>A’annuk
gi frutas i atension ni manå’i i trongku;</p>
<p>taiguennåo ha’ lokkui’ na a’annuk gi
fino’-ña håfa gaigi gi hinasson-ña i taotåo.</p>
<p>Cha’-mu
titina i taotåo åntis di u baba i pachot-ña,</p>
<p>sa’ ennaogui’ nai mapepesa i taotåo
siha.</p>
<p>I finu’ i Saina.</p>
<p>INEPPIN I SÅTMU                                                               Ps
92, 2-3. 13-14. 15-16</p>
<p>R.  (2) 
ASAINA, MÅOLIK I PARA UN MANÅ’I AGRADESIMENTU.</p>
<p>Måolik
i para u manå’i agradesimentu iSaina,</p>
<p>para u makånta i matunan i na’ån-mu,
i Mås Takkilu’,</p>
<p>para
u mapruklåma i mina’ase’-mu an chatanmak,</p>
<p>yan tulanotchi put i fiet Håo.</p>
<p>INEPPI…..</p>
<p>I
tinas na tåotåo siempri lå’la’ kalang i trongkun påtma,</p>
<p>siempri lå’la’ kalang i trongkun ‘cedar’
giya Lebanon.</p>
<p>Atyu
siha i manmatåtmi gi gima’ iSaina</p>
<p>u fanlå’la’ gi templun i Yi’os-ta.</p>
<p>INEPPI
.….</p>
<p>Siempri
manmanokcha’ frutas achukka’ gi inamku’-ñiha,</p>
<p>mambråbu
yan manmetgut siha,</p>
<p>﻿﻿Mientras
mapruklålama: “Tunas iSaina;</p>
<p>i
atcho’-ta, tåya’ linachi giya Guiya.”</p>
<p>INEPPI…..</p>
<p>SIGUNDU NA TINAITAI                                                                 1 Cor 15,
54-58</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Entonsis, yanggin masusedi esti, ya
matulaika i mamatai na tåtaotåo para i ti mamatai, ennåo na siempri u makumpli
i eskritura:</p>
<p>“Madistrosa
i finatai; kumplidu i ginanna!”</p>
<p>﻿            “Månggi, Finatai, i ginannåm-mu?</p>
<p>Månggi,
Finatai, i fuetsåm-mu para numa’puti?”</p>
<p>﻿Måfattu
fuetsån-ña i finatai para numa’puti ginin i isao, ya måfattu fuetsån-ña i isao
ginin i Lai. Låo gråsias a dios ni numå’i hit ginanna ginin i Saina-ta as
Jesukristo!</p>
<p>﻿Entonsis,
mañe’lu-hu, fanohgi fitmi. Sigi ha’ manmacho’chu’ duru para i Saina sa’ en
tingu’ ha’ na tåya’ che’chu’-miyu para i Saina u låstima.</p>
<p>I finu’ i Saina.</p>
<p>IBANGHELIU                                                                                   Lk
6, 39-45</p>
<p>ÅLELUIA</p>
<p>R.  Åleluia.  
FANMA’LAK KALANG KÅNDIT GI TANU’</p>
<p>MIENTRAS EN SUSTETENI
HAMYU GI FINU’ I LINA’LA’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>﻿      Ha
usa si Jesus fina’akumparasion gi mandisipulu-ña siha, “Kåo siña un
båtchit ha isgaihun ottru båtchit? Kåo ti u chapoddung hålum gi hoyu? Ti
takkilo’ña i estudiånti ki i ma’estron-ña; låo todu estudiånti yanggin ha
na’funhåyan i estudiu-ña siempri parehu yan i ma’estron-ña.</p>
<p>﻿”Håfa
na un ispipiha i estiyas gi matan i che’lu-mu ya ti un lili’i’ i trosu gi matå-mu?
Taimanu un åluk ni che’lu-mu, ‘Maila’ che’lu-hu ya bai hu na’suha i estiyas gi
matå-mu’, ya hågu mismu ti un li’i’ i trosu ni chechettun gi matå-mu?  Hipokritu, na’suha finene’na i trosu ginin i
matå-mu; ennåo nai siempri klåru i lini’e’-mu para un na’suha i estiyas ginin i
matan i che’lu-mu.</p>
<p>﻿      “I maolik na trongku ti manonokcha’
lamas ya i baba na trongku ti manonokcha’ måolik. Kada trongku matutungu’ ginin
i tinekchå’-ña. Ti matitifi’ i figus ginin i trongkun tituka’, ni ti matitifi’ i
ibas ginin i ramas kilitis. I maolik na tåotåo ha na’a’annuk manmåolik siha
ginin i maolik kurason-ña; i baba na tåotåo ha na’a’annuk mambåba ginin i mambåba
na bidå-ña. Kada tåotåo kumuekuentus håfa gaigi gi halum i kurason-ña.</p>
<p>I
Ibangheliun i Saina.</p>

        </section>
        <hr>
        
        <section>
        <h1>VII DAMENGGU GI UTDINÅRIU NA TIEMPU</h1>
        <p><strong>Date:</strong> February 23, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                1 Sm 26, 2. 7-9. 12-13. 22-23</p>
<p>Un
tinaitai ginin i fine’na na Lepblun Samuel</p>
<p>Humånåo si
Saul påpa’ para i disiettun Ziph yan tres mit ni manma’atyik na lalåhin Israhet,
para u ma’ispiha si David gi disiettun Ziph. Intonsis humånåo si David yan si
Abishai ya mahåtmin puengi i sindålun Saul ya masodda’ si Saul umå’assun ya
mamaigu’ gi halum kollat, ya iståba i lansån-ña na dodotchun gi edda’ gi fi’un
i ilu-ña ya si Abner yan i taotåo-ña manmamaigu’ gi uriyå-ña.</p>
<p>Si Abishai
ha ñangun si David: “Inintrega håo gi kannai-mu as Yu’us ni inimigu-mu på’gu
na ha’åni. Po’lu ya bai insåtta gui’ kontra i tanu’ gi un yinalibåo i lånsa; ti
hu nisisita dos sapblåsus!” Låo ilek-ña si David as Abishai, “Cha’-mu
na’lålamin gui’, sa’ håyi ti u makastiga ni humåtsa kannai-ña kontra i Ha olius
iSaina? Intonsis ha chuli’ si David
i lånsa yan i tarun hånum ni iståba gi fi’un i ilun Saul, ya malågu i dos sin u
mali’i’, osino u matungu’, pat u guaha makmåta. Todu siha manmamaigu’ ha’, sa’
nina’fanmaffung maigu’-ñiha as Yu’us.</p>
<p>Humånåo i
dos para i ottru båndan i eksu’ ya tumohgi si David chågu’ gi puntan oksu
chågu’ na distånsia ginin i sindålu yan si Abner, i lahin Ner. Ilek-ña si David:
“Estigui’ i lansan i rai. Na’fåttu un tentågu’ para u chuli’. ISainasiempri Ha premiu kada tåotåo put
i ha cho’cho’gui i hustisia yan put i fiet gui’. På’gu na ha’åni, maseha iSainaHa intrega håo gi kannai-hu, låo
ti bai hu na’låmin i ha olius iSaina.”</p>
<p>I finu’ i Saina.</p>
<p>INEPPIN I SÅTMU                                                               Ps 103, 1-2. 3-4. 8. 10. 12-13</p>
<p>R.  (8)  I SAINA KARIÑOSU YAN YO’ASI’.</p>
<p>Anti-hu,
tuna iSaina;</p>
<p>interu
i tataotåo-hu, bendisi i santus na na’ån-ña.</p>
<p>﻿﻿Anti-hu,
tuna iSaina;</p>
<p>cha’-mu
maleleffa ni todu i minaolekña,</p>
<p>﻿
INEPPI…..</p>
<p>﻿Ha
asisi’i todu i isao-mu,</p>
<p>Ha na’hohomlu’ todu i
chetnot-mu.</p>
<p>Ha
na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya
yan mina’åsi’.</p>
<p>INEPPI…..</p>
<p>﻿Yo’asi’
yan su’åbi iSaina,</p>
<p>ti
chaddik lalålu’, misin Gui’ mina’åsi’.</p>
<p>﻿                  Ti
Ha dimåmanda håfa ha miresi i isåo-ta,</p>
<p>patsino Ha kokopbla håfa
apås-ña i bidå-ta.</p>
<p>INEPPI…..</p>
<p>﻿Taimanu
ha’ chinago’ña desdi i sanhaya asta i sanlagu,</p>
<p>taiguennåo
ha’ chinago’ña nai Ha popo’lu i isåo-ta.</p>
<p>﻿﻿Taimanu
ha’ na kariñosu i tata ni famagu’on-ña,</p>
<p>taiguennåo
ha’ iSainakariñosu ni mamfiet nu
Guiya.</p>
<p>INEPPI…..</p>
<p>SIGUNDU NA TINAITAI                                                                 I
Cor 15, 45-49</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Ilek-ña i
eskritura, “I fine’na na tåotåo, era si Adan, mafa’tinas gui’ kumu låla’la'”;
låo i uttimu na Adan guiya i manå’i lina’la’ na Espiritu. Ti i espirituhåt
fine’na måttu, sinoki i sensin, dispues nai i espirituhåt. I fine’na na Adan,
mafa’tinas ginin i tanu’, ya måttu ginin i tanu’; i sigundu na Adan måttu ginin
i langit. Atyu siha i iyun esti na tånu’ mamparehu yan atyu i manmafa’tinas
ginin i tanu’; atyu siha i iyun i langit mamparehu yan atyu i manmåttu ginin i
langit. Taimanu ha’ na gaigi giya hita i pinarehun i taotåo ni mafa’tinas ginin
i tanu’, pues siempri u fåttu giya hita i pinarehun i Taotåo ni måttu ginin i
langit.</p>
<p>I finu’ i Saina.</p>
<p>IBANGHELIU                                                                                   Lk
6, 27-38</p>
<p>ÅLELUIA</p>
<p>R.  Åleluia.  
ILEK-ÑA I SAINA, HU NÅ’I HAMYU UN NUEBU NA TINAGU’:</p>
<p>FANAGUAIYA UNU YAN OTTRU TAIMANU HA’ I
GUINAIYAK-KU</p>
<p>NU HAMYU.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Ilek-ña
si Jesus ni mandisipulu-ña:</p>
<p>“Bai
Hu sangåni hamyu ni ume’ékkunguk Yu’: gefli’i’ i inimigun-miyu, che’gui måolik
para atyu siha i chumatli’i’ hamyu; bendisi atyu siha i mumatdidisi hamyu ya
tayuyuti atyu siha i mumattrårata hamyu. Yanggin guaha pumatmåda un bånda gi
fasu-mu, bira ya un nå’i gui’ ni ottru; yanggin guaha chumuli’ i saku-mu, nå’i
gui’ kuntodu i chininå-mu. Nå’i todu atyu siha i manmanggågagåo ginin hagu.
Yanggin chinile’guan håo ni taotåo ni iyom-mu cha’-mu kekepbla tåtti. Che’gui
para ottru siha taimanu ha’ malagu’-miyu para u macho’gui nu hamyu.</p>
<p>Yanggin en guaiya atyu siha i gumuaiya hamyu, håfa
baliña ennåo para hamyu? Kuntodu i mani’isåo maguaguaiya atyu i gumuaiya siha. Yanggin
en che’gui måolik para atyu siha i manmåolik nu hamyu taimanu kepblan-miyu ni
diretchun-miyu? I mani’isåo macho’cho’gui ha’ lokkui’ taiguennåo. Yanggin
mannana’ayao hamyu ni atyu siha i en nanangga na en fanma’apåsi tåtti, håfa na
meritu ennåo para hamyu? Kuntodu i mani’isåo mannana’ayao ottru na mani’isåo,
ya mananangga na u fanma’apåsi tåtti kabålis.</p>
<p>“Gefli’i i inimigun-miyu yan che’gui måolik;
fanna’ayao sin en nangga na en fanma’apåsi. Pues taiguennåo nai siempri
dångkulu premiun-miyu. Pues siempri dinanchi yanggin manma’ågang hamyu
famagu’un i Mås Takkilu’ na Yu’us, sa’ Guiya måolik Gui’ para todu atyu siha i
manmatgradisidu yan manailayi.</p>
<p>Fanggáima’asi’, taiguihi i mina’ase’-ña i Tatan-miyu. “Cha’-miyu
fanmanhuhusga, ya ti en fanmahusga. Cha’-miyu fanmangondedena, ya ti en
fanmakondena. Fana’asi’i, ya siempri en fanma’asi’i. Fannå’i, ya siempri manå’i
håo. I manmåolik siha na midida, manmahohoñu’ påpa’, manmachalålåochåo, yan
manmachuchuda’, ya siempri u fanmilalak halum gi kannai-miyu månu i siña
gine’ti. I midida ni en isa gi ottru, siempri ha usa si Yu’us para en
fanminidi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 16, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                               Jer
17, 5-8</p>
<p>Un
tinaitai ginin i Lepblun i Prufeta as Jeremiah</p>
<p>Taiguini
ilek-ña iSaina:</p>
<p>Matdision
para i taotåo ni manangokku ottru tåotåo siha,</p>
<p>ni ha ispipiha i minetgot-ña gi
sensin,</p>
<p>ni ha bibira i kurason-ña ginin iSaina.</p>
<p>Kalang
gui’ un trongku ni ti fafanokcha’ gi disiettu</p>
<p>ni tåt nai ha chagi ottru klåsin
tiempu,</p>
<p>Låo
tumatachu ha’ gi hilu’ i anlágu’ butkån,</p>
<p>gi hilu’ asiga yan kansådu na tånu’.</p>
<p>Bendision
para i taotåo ni manangongokku giSaina,</p>
<p>ni gaigi i kumfiansån-ña giSaina.</p>
<p>Kalang
gui’ un trongku ni matånmi gi uriyan hånum</p>
<p>ni måfattu i hale’-ña guatu gi milak
hånum;</p>
<p>Ti
ma’åñao yanggin måttu i maipi,</p>
<p>i hagon-ña siha todu i tiempu
bebetdi ha’;</p>
<p>Gi
tiempun somnak na såkkan ti malåyu,</p>
<p>låo sigi ha’ manokcha’ frutas.</p>
<p>I finu’ i Saina.</p>
<p>INEPPIN I SÅTMU                                                                           Ps
1, 1-2. 3. 4. 6.</p>
<p>R.  MANMAGUF
ATYU SIHA I MANMANANGOKU GI SAINA.</p>
<p>Mandichosu
atyu siha i ti tumattitiyi</p>
<p>i
akunsehun i manailayi,</p>
<p>ni
ti manotohgi gi chalan i mani’isåo,</p>
<p>ni
ti manmatåta’chung yan i mambutlon,</p>
<p>﻿﻿Låo
i minaguf-ñiha gaigi gi tinagu’ iSaina;</p>
<p>makunsidedera
i tinagu’ Yu’us ha’åni yan puengi.</p>
<p>INEPPI…..</p>
<p>﻿Kalang
siha i trongkun håyu</p>
<p>ni
matåtmi gi fi’un i milak hånum,</p>
<p>ni
manonokcha’ gi tiempon-ña;</p>
<p>ya
ti malålayu i hagon-ña;</p>
<p>ya
todu i macho’gui, siempri manmasuetti.</p>
<p>INEPPI…..</p>
<p>Ti
taiguennåo i manailayi!</p>
<p>Kalang
siha i basula ni mangguinaguaifi huyung ni manglu’.</p>
<p>﻿ISainaHa pupulan i hinanåo i
manunas,</p>
<p>låo
u fandimålas i hinanåo i manailayi.</p>
<p>INEPPI…..</p>
<p>SIGUNDU NA TINAITAI                                                                 1 Cor 15, 12. 16-20</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>På’gu, put i mensåhin-måmi na esta i Kristo
mana’lå’la’ ginin i finatai, håfa taimanu na para u guaha giya hamyu u åluk na
ti para u mana’fanlå’la’ i manmåtai? Yanggin ti mana’fanlå’la’ i manmåtai, ni i
Kristo ti mana’lå’la’. Ya yanggin ti mana’lå’la’ i Kristo, pues tai bali i
hinenggin-miyu, ya manggagaigi ha’ hamyu gi isao-miyu. Kumeke’ilekña lokkui’ na
atyu siha i manmanhonggi gi Kristo ni esta manmåtai manmalingu siha. Yanggin i
inangokkot-ta gi Kristo para esti ha’ na lina’la’ baliña ya tåya’ mås, pues
debidi hita mås ta fanmapinitiyi ki ni håyi gi todu i tanu’.</p>
<p>﻿      Låo estigui’ i minagåhit na esta i Kristo
mana’lå’la’ ginin i finatai, ya Guiya esti gumarantitiha na atyu siha i
manmamaigu’ gi finatai u mana’fanlå’la’ lokkui’.</p>
<p>I finu’ i Saina.</p>
<p>IBANGHELIU                                                                                        Lk 6, 17. 20-26</p>
<p>ÅLELUIA</p>
<p>R.  Åleluia. 
NA’FANMAGUF HAMYU</p>
<p>SA’
I PREMIUN-MIYU U DÅNGKULU GI LANGIT</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Anai
tumunuk si Jesus yan i manapostules-ña ginin i eksu’ sabåna, pumåra gi un lugåt
na fina’yånu anai maniståba guennåo un dångkulun linahyan tåotåo mañisiha yan i
mandisipulu-ña ni mangginin todu i påtti giya Hudeha yan Hirusalen yan i kantun
‘Tyre’ yan ‘Sidon’.</p>
<p>﻿Dispues,
tumalak guatu gi mandisipulu-ña, ya ilek-ña:</p>
<p>“Mandichosu hamyu ni mamopbli;</p>
<p>iyun-miyu i rainun
Yu’us.</p>
<p>Mandichosu hamyu ni manñålang,</p>
<p>sa’
siempri en mana’fanhåspuk.</p>
<p>Mandichosu hamyu ni mangåkati;</p>
<p>sa’ siempri en fañålik.</p>
<p>“Siempri mandichosu hamyu
yanggin manmachatli’i’ hamyu ni taotåo siha, yanggin ti manma’atendi hamyu yan
manma’insutta hamyu yan manmapribi na’an-miyu kumu manailayi put i Lahin i
Taotåo.  Na’fanmaguf hamyu guihi na ha’åni
yanggin manmacho’gui esti siha, sa’ i</p>
<p>premiun-miyu
dångkulu gi langit.  Taiguennao ha’ i mañainan-ñiha
tratan-ñiha ni mamprufeta.</p>
<p>“Låo manna’masi’ hamyu ni
manriku,</p>
<p>sa’ på’gu i minaguf-miyu.</p>
<p>Manna’masi’
hamyu ni manhåhaspuk;</p>
<p>sa’ siempri manñålang
hamyu.</p>
<p>Manna’masi’ hamyu ni mañåchalik
på’gu;</p>
<p>sa’ siempri en fangasao
gi pininitin-miyu.</p>
<p>Manna’masi’
hamyu yanggin todu sumåsangan manmåolik na kosas put hamyu.  I mañainan-ñiha taiguennao ha’ tratan-ñiha ni
mamfåtsu na prufeta.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> February 9, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                            Is 6, 1-2. 3-8</p>
<p>Un
tinaitai ginin i Lepblun i Prufeta as Isaias</p>
<p>Atyu na såkkan anai måtai i Rai as
Uzziah, hu li’i’ i Saina matåta’chung gi takkilu’ na tronu, ya nina’bula i
templu ni inanåkku’ i kapå-ña.  Serafin
na manånghelis siha manmaplånta gi hilo’-ña.</p>
<p>Mana’a’essalågui unu yan ottru, “Såntus,
såntus, såntus iSainani ihetsitu
siha!  Todu i tanu’ siha mambula ni
mina’lak-ña!”  Anai mahunguk esti na
éssalåo, mayalengyung i kuådrun i petta ya bumula åsu gi halum guma’.</p>
<p>Pues ilek-ku, “Na’masi’ yu’,
makundena yu’!  Sa’ guåhu un tåotåo ni
applacha’ labios-su, ni sumåsaga gi entalu’ i taotåo siha ni manapplacha’
labius-ñiha; ya i matå-hu lumi’i’ esta i Rai, iSainani ihetsitu siha!” 
Dispues unu gi serafin gumupu mågi giya guåhu, mangingilili pinigan ni
ha chuli’ ginin i attat ni chigit.</p>
<p>Ha na’chettun gi pachot-tu i
pinigan.  Ya ilek-ña, “Atan ha’, sa’
put i esta pinatcha i labios-mu ni esti, na esta mana’fañuha i tinailayem-mu,
yan manma’asi’i i isåo-mu.”</p>
<p>Dispues hu hunguk i bos i Saina ilelek-ña,
“Håyi para bai Hu na’hånåo?   Håyi para u hånåo put hita?”  Guåhu ilek-ku:  “Estigui’ yu’, na’hånåo yu’!”</p>
<p>I finu’ i Saina.</p>
<p>INEPPIN I SÅTMU                                                               Ps
138, 1-2. 2-3. 4-5. 7-8</p>
<p>R.  GI ME’NAN I
MANÅNGHIT NA BAI HU KÅNTA I MATUNÅ-MU, ASAINA.</p>
<p>Hu
nå’i Håo gråsia,Asaina, yan todu i kurason-hu,</p>
<p>hu
kantåyi Håo gi me’nan i manyu’us siha.</p>
<p>gi me’nan i manånghit na bai hu kånta
i matunå-mu;</p>
<p>Hu
saluda guatu i santus na templom-mu</p>
<p>ya bai hu nå’i gråsia i
na’ån-mu.</p>
<p>INEPPI…..</p>
<p>Put
i guinaiyam-mu yan fiet Håo.</p>
<p>Sa’
Un na’annuk na må’gas gi hilu’ todu</p>
<p>i
na’ån-mu yan i tinago’-mu.</p>
<p>Anai
hu ågang Håo, Un oppi yu’;</p>
<p>Un
na’metgut i espiritu-hu.</p>
<p>INEPPI…..</p>
<p>Un
matuna ni todu i manrai gi tanu’,Asaina,</p>
<p>yanggin
mahunguk i finihu’ ginin i pachot-mu.</p>
<p>Siempri
makantåyi håfa bidå-ña iSaina:</p>
<p>“Sa’ takkilu’ i glorian iSaina!”</p>
<p>INEPPI…..</p>
<p>I
agapa’-mu sumåsatba yu’.</p>
<p>Humahami
yan iSainaasta i uttimu.</p>
<p>Asaina,
i guinaiyam-mu u dinira para todu i tiempu.</p>
<p>Cha’-mu disatetendi i che’chu’ i
kannai-mu!</p>
<p>INEPPI…..</p>
<p>SIGUNDU NA TINAITAI                                                                 1
Cor 15, 1-11</p>
<p>Un tinaitai ginin i fine’na na Kattan
San Pablo para i taotåo Corinth</p>
<p>Hafañe’lus:</p>
<p>Ya på’gu malagu’ yu’,
mañe’lu-hu, na bai hu na’fanmanhassu hamyu ni Maolik na Nutisia ni hu sitmuni
hamyu, ni en risibi, ya ennåo na tumotohgi fitmi i hinenggin-miyu.  Guiya ennåo i ibangheliu, i mensåhi, ni hu
sitmuni hamyu.  Siempri mansinatba hamyu
ni ibangheliu yanggin en ge’ti fitmi–solu manmanhonggi hamyu dibåtdi.  Hu intrega hamyu nu atyu siha i hu risibi,
siha esti i mås manimputtånti:  na måtai
i Kristo put i isåo-ta, taimanu ha’ i matugi’ gi Eskritura; na mahåfut Gui’ ya
mana’lå’la’ Gui’ ta’lu dispues di tres dihas, taimanu ha’ i matugi’ gi Eskritura;
na umannuk Gui’ gi as Pedro yan dispues gi dossi na manapostulis.  Dispues Ha na’annuk Gui’ gi mås di kinientus
ni dumalalalaki Gui’, ni mayót påtti manlåla’la’ ha’ trabiha, låo guaha esta
manmåtai.  Dispues umannuk Gui’ gi as
Santiago, ya dispues gi todu i manapostulis. Put uttimu umannuk Gui’ lokkui’
giya guåhu–maskiseha kalang ti diknu mafañagu-hu. Guåhu i mås takpapa’ gi
entri i manapostulis–ni ti hu miresi ma’ågang apostut, sa’ hu petsigi i iklesian
Yu’us.  Låo put i gråsian Yu’us na
taiguini yu’, ya i gråsia ni Ha nå’i yu’ ti hu na’låstima. Inlugåt, mås duru
yu’ macho’chu’ ki ni håyi na apostut, achukka’ ti guåhu gi magåhit machocho’chu’,
låo i gråsian Yu’us machocho’chu’ yan guåhu. Put ennåo na maseha måttu ginin guahu
pat ginin siha, estigui’ i setmun-måmi, ya esti en henggi.</p>
<p>I
finu’ i Saina.</p>
<p>IBANGHELIU                                                                                               Lk
5, 1-11</p>
<p>ÅLELUIA     Mt 4, 19</p>
<p>R.  Åleluia. 
ILEK-ÑA I SAINA, MAILA’ YA UN TATTIYI YU’,</p>
<p>YA BAI HU FA’PESKADOT TÅOTÅO HÅO.      R.  Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Mientras mana’achonnik i
taotåo siha guatu gi as Jesus para u ma hunguk i finu’ Yu’us, Ha li’i’ dos na
boti ma’å’angkla gi uriyan i Hagoi Gennesaret; esta manunuk i peskadot ya mafa’gågasi
i chinchulun-ñiha.  Kumahulu’ si Jesus gi
un boti, ni iyun Simon, ya finaisin gui’ para u na’lattiyung ginin i uriyan i
hagoi, intonsis, gi fata’chong-ña, Ha kuntinuha fuma’nå’gui i linahyan ginin i
boti.  Anai munhåyan kumuentus ilek-ña as
Simon, “Sigi huyung gi taddung na hånum ya un na’tunuk i chinchulu-mu ya
un fangonni’.”  Manoppi si Simon,
“Ma’estru tulanotchi manmacho’chu’ ham duru låo tåya’ kinenni’-måmi; låo
bai in na’tunuk i chinchulu sa’ put ilek-mu.”  Anai macho’gui esti manmangonni’ un kantidån
guihan ya esta para matitik ha’ i chinchulu.  Ma aluf i mangga’chung-ñiha gi ottru boti para
u fanmåttu ya para u faninayuda.  Manmåttu,
ya mañiha mana’bula i dos boti astaki kana’ ha’ mañoñokñuk.  Anai ha li’i’ esti, si Simon Pedro dumimu
påpa’ gi fi’un i adding Jesus ilelek-ña, “Apåtta Håo giya guåhu, Asaina,
i’isao yu’ na tåotåo.”  Magåhit na
nina’sen manman gui’ yan i mangga’chong-ña ni kinenni’-ñiha, kuntodu si
Santiago yan si Juan, i lalåhin Zebedee, ni manggaga’chung yan si Simon.  Ilek-ña si Jesus as Simon, “Cha’-mu
ma’å’a’ñao; desdi på’gu para mo’na hågu para un peskadot tåotåo.”  Dispues di ennåo matulus hålum i botin-ñiha gi
tanu’, masotta todu i guinahan-ñiha, ya matattiyi Gui’.</p>
<p>I
Ibangheliun i Saina.</p>

        </section>
        <hr>
        
        <section>
        <h1>IV DAMENGGU GI UTDINÅRIU NA TIEMPU</h1>
        <p><strong>Date:</strong> February 3, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                   Jer
1, 4-5. 17-19</p>
<p>Un tinaitai ginin i Lepblun i Prufeta
as Jeremiah</p>
<p>Gi
tiempun Josiah måttu i finu’ iSainagiya guåhu:</p>
<p>Åntis di Hu fotma håo gi tiyan nanå-mu
esta Hu tungu’ håo,</p>
<p>åntis di un mafañågu esta Hu
kunsågra håo.</p>
<p>Hu apunta håo para prufetan i nasion
siha.</p>
<p>Kahulu’
ya un minagågu;</p>
<p>tohgi ya un sangåni siha</p>
<p>ni Hu tågu’ håo.</p>
<p>Cha’-mu
ma’å’añao nu siha,</p>
<p>sa’ siempri Guåhu bai Hu na’ma’å’ñåo
håo nu siha;</p>
<p>Sa’
Guåhu mismu på’gu na ha’åni</p>
<p>esta Hu fa’siudå håo ni manå’yi
åtmas,</p>
<p>Un
haligin luluk, un lugan bronsi,</p>
<p>kontra todu i tanu’ siha:</p>
<p>Kontra
i manrai yan mamprinsipin Hudah,</p>
<p>kontra i mamale’-ña yan i taotåo-ña
siha.</p>
<p>Siempri
manmumu kontra hamyu, låo ti en fanmagånna,</p>
<p>sa’ gaigi Yu’ giya hamyu para bai Hu
na’fanlibri hamyu,</p>
<p>ilek-ña iSaina.</p>
<p>I
finu’ i Saina.</p>
<p>INEPPIN I SÅTMU                                                   Ps
71, 1-2. 3-4. 5-6. 15.17</p>
<p>R.  BAI HU
KANTÅYI I INADAHI-MU NU HAMI.</p>
<p>Giya
Hågu,Asaina, nai lumilihing yu’;</p>
<p>nungka nai un sedi na bai hu
mana’mamåhlåo.</p>
<p>Akudi
yu’ ginin i tininås-mu yan na’såfu yu’;</p>
<p>na’talak magi i talanga-mu, ya un
såtba yu’.</p>
<p>INEPPI…..</p>
<p>Fa’atcho’-hu
Håo anai uma’attuk yu’,</p>
<p>Un sagan lumihing ni muna’såsafu yu’,</p>
<p>sa’ Hågu i atcho’-hu yan i
fanliheng-hu.</p>
<p>Yu’os-su,
na’libri yu’ ginin i kannai i manailayi.</p>
<p>INEPPI…..</p>
<p>Sa’
Hågu i inangukkok-ku,Asaina;</p>
<p>O Yu’us, Hågu i inangukkok-ku desdi
i pinatgon-hu.</p>
<p>Giya
Hågu nai hu dipependi yu’ desdi i mafañagu-hu;</p>
<p>desdi i tiyan nanå-hu Hågu i
minetgot-tu.</p>
<p>INEPPI…..</p>
<p>I
pachot-tu u diniklåra i tininås-mu,</p>
<p>yan i satbasion-mu kada diha.</p>
<p>O
Yu’us, un fa’nå’gui yu’ desdi i pinatgon-hu,</p>
<p>ya asta på’gu hu pruklålama i
manna’manman na</p>
<p>che’cho’-mu.</p>
<p>INEPPI…..</p>
<p>SIGUNDU NA TINAITAI                                                     1
Cor 12, 31-13, 13</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Intonsis, na’fañettun i kurason-miyu gi atyu
i mås manimputtånti na rigålu siha. Låo diseha i mås måolik na rigålu, ya bai
hu fa’nu’i hamyu ni mås manmåolik.</p>
<p>Yanggin siakåsu na siña yu’ kumuentus ni
lingguåhin todu i taotåo yan kuntodu i lingguåhin manånghit, låo yanggin tåya’
ginefli’i’ giya guåhu, tåya’ baliña i kuentos-su, kalang ha’ yu’ un burukentu
na palångpang osino un kampåna ni dumådandan sin pinto’-ña.  Yanggin siakåsu na manå’i yu’ ni rigålun
prufisiha; yanggin siakåsu na hu tugi’ yan hu kumprendi todu i sikretu; yanggin
siakåsu na manå’i yu’ ni todu i hinenggi ni manisisita para bai hu muebi i
eksu’ sabåna siha–låo yanggin tåya’ ginefli’i’ giya guåhu, tåya’ bali-hu.  Yanggin siakåsu hu nå’inñaihun todu i
guinaha-hu, yan hu nå’inñaihun i tataotåo-hu para u masonggi–låo yanggin tåya’
ginefli’i’ giya guåhu, tåya’ baliña esti siha para guåhu.</p>
<p>I ginefli’i’, pasensia yan kariñosu; ti
hohosguan ti banidosu; i ginefli’i’, ti benggatibu, ti ambientu, ti chaddik
lalålu’; i ginefli’i’ ti ha tutufung i linachi siha; i ginefli’i’ ti mumamaguf
gi tailayi, låo mumamaguf gi minagåhit. 
I ginefli’i’ ti hohokkuk siningon-ña; ya i hinenggen-ña, i inangukkon-ña
yan i pinasensiån-ña ni nungka nai u påra. I ginefli’i’ taihinekkuk.  Guaha bensiyun
na prufisiha låo tempuråriu ha’ esti siha; guaha siha rigålu para kumuentus gi
istrangheru na lingguåhi, lao siempri u famåra; guaha siha tiningu’ låo
siempri u få’pus.  I rigålun tiningu’ yan
prufisiha ni manmanå’i hit ti kabålis; låo yanggin måttu atyu i prifektu,
siempri atyu i ti kabålis u falingu. Anai påpatgun yu’, i kuentos-su, yan i
sinientek-ku, yan i hinassok-ku todu kalang påtgun; låo på’gu sa’ esta gai idåt
yu’, ti hu nisisita esta esti i che’chu’ påtgun.  Håfa i ta lili’i’ på’gu na figura kalang
maya’ gi halum ispehus; låo siempri ta li’i’ gi me’nan matå-ta.  Esti i tiningo’-hu på’gu ti kabålis; låo
siempri kumabålis–u kabålis taiguihi i tiningo’-ña si Yu’us nu guåhu. Mientras
tåntu esti i tres u fanggagaigi ha’:  i
hinenggi, i ninangga, yan i ginefli’i’; ya i mås takkilu’ gi entri esti siha, i
ginefli’i’.</p>
<p>I
finu’ i Saina.</p>
<p>IBANGHELIU                                                                                   Lk
4, 21-30</p>
<p>ÅLELUIA</p>
<p>R.  Åleluia. 
I SAINA MUNA’HÅNÅO YU’ PARA BAI HU CHULI’I</p>
<p>I MAMOPBLI NI MAOLIK NA
NUTISIA,</p>
<p>YAN LINIBRI PARA I MANMAPRERESU.            R. 
Åleluia.</p>
<p>+  Un tinaitai ginin i såntu Ibangheliu sigun i
tinigi’ San Lucas</p>
<p>Pues Ha tutuhun si
Jesus sumångani siha, “På’gu na ha’åni nai makumpli esti na sinangan i en
hinguk.” Todu i maniståba guennao manmåolik sinangan-ñiha put Guiya;
nina’fanmanman ni manna’maguf na finihu’ ni manhuhuyung ginin i pachot-ña.
Manmamaisin siha lokkui’, “Na ada ti Guiya esti i lahin Jose?”  Ilek-ña nu siha, “Sin duda teniki en sangåni Yu’ ni atyu i
masåsangan, ‘Hågu ni mediku, na’homlu’ maisa Håo,’ ya en aluk nu Guåhu,
‘Cho’gui guini gi tano’-mu atyu siha na fina’tinas, ni in hinguk na Un cho’gui
giya Capernaum.’ ”  Ha kuntenuha si
Jesus ya ilek-ña, “Åmen, Hu sangångani hamyu, tåya’ prufeta ma’aksesepta
gi mismu tano’-ña.  Intonsis, maila’ ya
bai Hu na’fanmanhassu hamyu, maniståba meggai na mambi’uda giya Israhet gi
tiempun Elias anai tres åñus i media mahuchum i langit ya mumåmta’ gi tanu’ un
dångkulun ha’ilas.  Låo ti mana’hånåo si
Elias guatu guini siha na mambi’uda, sino ki mana’hånåo gui’ guatu gi un bi’uda
giya Zarephath gi fi’un iya Sidon.  Hassu
fan lokkui’, i linahyan nasarinu giya Israhet gi tiempun i prufeta as Elisha;
låo ni unu mana’homlu’ fuera di si Naaman tåotåo Syrian.” Nina’fambubu
todu i taotåo siha ni mane’ékkunguk gi
halum i sinagoga ni esti na fino’-ña. Mangahulu’ ya madulalak Gui’ ginin i
sengsung, makonni’ Gui’ guatu gi hilu’ oksu’ anai makåhat i sengsung, sa’ para
u machonnik Gui’ påpa’ gi kantit.  Låo
maloffan ha’ Gui’ gi entalu’-ñiha ya mamokkat Gui’ huyung.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> January 27, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu-3/<p>
        <p>FINE’NA NA TINAITAI                                                        Neh 8, 2-4. 5-6. 8-10</p>
<p>Un
tinaitai ginin i Lepblun Nehemiah</p>
<p>I pali’ as Ezra ha chuli’
i lai guatu gi me’nan i inetnun, ni manggaigi i lalåhi, famalåo’an, yan atyu
siha na famagu’un i manggai’idåd esta para u fanmangumprendi.  Anai tumohgi gui’ gi un punta ni tåya’
humohomi gi me’nan i Trangkan-Hånum, ha taitai håfa gaigi gi lepblu desdi i
chatanmak asta i talu’åni, gi me’nan i lalåhi, famalåo’an, yan atyu siha na famagu’un
i manggai’idåd esta para u fanmangumprendi; ya todu i taotåo siha mágof atituyi
i lepblun i lai.  Tumotohgi si Ezra gi
hilu’ un oddas ni mafa’tinas para esti na ukasion.  Si Ezra ha baba i royun påppit kosaki siña
todu i taotåo siha u lini’i’ (sa’ takkilo’ña gui’ nai tumotohgi ki i taotåo
siha); ya anai ha bababa i finalulun påppit manohgi i taotåo siha.  Si Ezra ha tuna iSaina, i takkilu’ na Yu’us, yan todu i taotåo, mahåtsa hulu’
takkilu’ i kannai-ñiha, ya manmanoppi, “Åmen, åmen!”  Dispues manmañaluda påpa’ ya manoppup gi
me’nan i Saina, i matan-ñiha gi edda’.  Ha
gof taitai si Ezra i lepblun i lai Yu’us, ya ha isplilika måolik kosaki siña
todus u kinimprendi håfa matataitai. 
Dispues [si Nehemiah ni kumeke’ilekña MÅ’GAS NA SIÑOT, yan] i pali’ as
Ezra [yan si Levites ni fuma’nåna’gui i taotåo] ilek-ña nu todu i taotåo:  “Pågu na ha’åni såntus para iSainai Yi’us-miyu.  Cha’-miyu fantriristi, pat en fangasao”
— sa’ mangåkati todu i taotåo mientras mahuhunguk i finu’ i lai.  Ilekña ta’lu: 
“Fanhånåo ya en fañotchu mansustånsia na nengkannu’ yan manmamis na
gimin, ya po’luyi dididi’ atyu siha i tåya’ prinipåran-ñiha; sa’ på’gu na
ha’åni såntus para iSaina-ta.  Mungnga mantristi på’gu na ha’åni sa’ i
minetgut-miyu debidi ginin i minaguf-miyu giSaina!”</p>
<p>I finu’ i Saina.</p>
<p>INEPPIN I SÅTMU                                                               Ps
19, 8. 9. 10. 15</p>
<p>R.    I FINO’-MU, ASAINA, ESPIRITU YAN
LINA’LA’.</p>
<p>Sen
måolik i lai iSaina,</p>
<p>ha na’freresku i anti;</p>
<p>Angokkuyun
i tinagu’ iSaina,</p>
<p>Ha nåna’i tinemtum i
mansinsiyu.</p>
<p>INEPPI…..</p>
<p>Manunas
i tinagu’ iSaina,</p>
<p>ha na’mamaguf i kurason;</p>
<p>Klåru
i minandan iSaina,</p>
<p>Ha
na’lele’an i áttaduk.</p>
<p>INEPPI…..</p>
<p>Gåsgas
i mina’åñåo giSaina,</p>
<p>ya mesngun para todu i tiempu;</p>
<p>I
etdin iSainamanmagåhit</p>
<p>manunas interamenti.</p>
<p>INEPPI…..</p>
<p>Puedi
i finu’ i pachot-tu u akseptåpbli para Hågu,</p>
<p>ya
u gaigi i hinassun i kurason-hu gi me’nå-mu,</p>
<p>Asaina,
Hågu i atcho’-hu yan nana’librek-ku.</p>
<p>INEPPI…..</p>
<p>SIGUNDU NA TINAITAI 
                                                               1
Cor 12, 12-30</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>I Kristo kalang un tåtaotåo ni meggai na påtti;
låo un tåtaotåo ha’, atchukka’ manggaigi meggai difirentis na påtti.  Gi etmismu manera, todus hit, maseha
ManHudihos siha patsino MamPagånu, måseha manisklåbu patsino manlibri,
manmatakpångi hit gi un tataotåo ginin i etmismu Espiritu, ya todus hit
manmanå’i ni esti i uniku na Espiritu para ta gimin.</p>
<p>I tataotåo mismu ti mafa’tinas kumu un påtti
ha’, låo meggai na påtti. Yanggin para u åluk i adding, “Put i ti kånnai
yu’, ti såsaonåo yu’ gi tataotåo,” ti kumekke’ilekña ennåo na ti påtti
gui’ gi tataotåo.  Ya yanggin para u åluk
i talanga, “Put i måta yu’, ti såsaonåo yu’ gi tataotåo,” ti
kumekke’ilekña ennåo na ti påtti gui’ gi tataotåo.  Yanggin interu i tataotåo måta ha’,
taimanu manhunguk?  Ya yanggin talanga
ha’, taimanu manngingi’?   Låo gi magåhit
si Yu’us Ha nå’yi difirentis påtti siha i tataotåo taimanu ha’ i
malago’-ña.  Tåya’ siempri tåtaotåo
yanggin unu ha’ na påtti guaha-ña!  Låo
gi magåhit, guaha meggai na påtti siha låo unu ha’ na tåtaotåo.  Intonsis i mata ti siña ha sangåni i kannai,
“Ti hu nisisita håo!”  Ni ti
siña i ilu para u åluk ni adding, “Ti hu nisista håo!”  Inlugåt di esti, ti siña hit manlå’la’ sin
atyu na påtti i kalang mohun ti gof prisisu; ya atyu na påtti siha i hinassot-ta
na ti manggof prisisu, esti siha mås ta prikukura umasisti; ya atyu na påtti
siha gi tataotåo i ti manggof atanun espisiåt na
inadahi manmatråtan-ñiñiha, sa’ atyu i manggåtbu na påtti ti manisisita
espisiåt na inadahi.  Si Yu’us
mismu fuma’tinas i tataotåo gi manera ni para u nina’i mås onru atyu na påtti
siha i numisisita.  Pues intonsis ti
madibibidi i tataotåo, låo todu i difirentis na påtti parehu ha’ intires-ñiha
para kada unu.  Yanggin mamadesi un påtti
gi tataotåo, kuntodu i pumalu na påtti
manchamamadesi; yanggin ma’onra un påtti, kuntodu i pumalu na påtti
manchámaguf.</p>
<p>Todus hamyu tataotåo i Kristo, ya kada unu
giya hamyu påtti guennåo na tåtaotåo.  Esta
si Yu’us Ha arekla gi Gima’Yu’us kadakuåt sagå-ña:  imprimet lugåt i manapostulis, sigundu
i mamprufeta, yan tetset i manma’estru; dispues atyu siha i chumocho’gui i milågru, dispues tinattitiyi ni atyu
siha i manmanå’i fuetsa para u fanna’homlu’, osino para u fanmanayuda yan
dinirihi ottru tåotåo siha, osino para u fanguentus ni manna’manman na
lingguåhi.  Ti todu siha manapostulis
osino mamprufeta patsino manma’estru.  Ti
todu siha siña manggái fuetsa para u fanmama’tinas milågru osino para u
fanna’homlu’ manmalångu.  Ti todu siña
manguentus ni manna’manman na lingguåhi osino para u ma’isplika atyu i
masångan.</p>
<p>I
finu’ i Saina.</p>
<p>IBANGHELIU                                                                       Lk
1, 1-4; 4, 14-21</p>
<p>ÅLELUIA     Lk
4, 18-19</p>
<p>R.  Åleluia. 
I SAINA MUNA’HÅNÅO YU’ PARA BAI HU CHULI’I’ I</p>
<p>MAMOPBLI NI MAOLIK NA NUTISIA,</p>
<p>YAN
LINIBRI PARA I MANMAPRERESU.       R. 
Åleluia.</p>
<p>+ 
Un tinaitai ginin i såntu Ibangheliu sigun i tinigi’ San Lucas</p>
<p>Meggai manmacho’chu’ para u matugi’ i sinisedi siha ni esta manmakumpli
gi entalo’-ta, atyu siha na sinisedi manmasangåni hit taimanu ha’ i lini’i’
atyu siha i fine’na ni manmanli’i’ yan manministrun i finu’ i Saina.  Guåhu lokkui’ esta hu gof atituyi lumastreha
todu siha i difirentis na sinisedi desdi i tutuhun ya hu disidi tumugi’ påpa’
para hågu, ‘Theophilus’, kosaki Hågu i Ma’gas na Siñot siña un li’i’ na
angokuyun i fina’nå’gui ni un risibi.</p>
<p>Tuma’lu tåtti si Jesus giya Galileha gi fuetsan
i Espiritu, ya machalapun i maolik masangån-ña gi todu i lugåt. Mama’nåna’gui
Gui’ gi sinagogan-ñiha, ya mansen a’gang i tininan-ñiha nu Guiya.</p>
<p>Måttu giya Nasaret anai dumångkulu Gui’, ya
anai humålum gi sinagoga gi Sabaf  kumu
Ha chocho’gui 
kalang kustumbri, tumohgi hulu’ para Guiya u fanaitai.  Anai manå’i Gui’ ni Lepblun i Prufeta as
Isaias, Ha baba i royun påppit ya Ha sodda’ i sinangan anai matugi’:</p>
<p>“I
Espiritun i Saina gaigi gi hilo’-hu;</p>
<p>put
ennåo na esta Ha olius Yu’ ni laña.</p>
<p>Ha
na’hånåo Yu’ para bai Hu chuli’i na’maguf na nutisia i mamopbli,</p>
<p>para
bai Hu pruklåma i linibri para i manmaditeteni,</p>
<p>Para u
fanmanli’i’ ta’lu i mambåtchit,</p>
<p>para u
fanmasotta i manmapreresu,</p>
<p>yan
para bai Hu anunsia un åñu na gråsia para i Saina.”</p>
<p>Anai Ha falulun si Jesus tåtti i royun påppit, Ha nå’i i ayudånti ya
matå’chung Gui’. Todu i manggaigi gi sinagoga mandotchun i inatan-ñiha giya
Guiya.  Pues Ha tutuhun sumångani siha,
“På’gu na ha’åni nai makumpli esti na sinangan i en hinguk.”</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> January 20, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                          Is 62, 1-5</p>
<p>Un
tinaitai ginin i Lepblun i Prufeta as Isaias</p>
<p>Put
iya Sion ti bai hu silensiu,</p>
<p>put iya Hirusalen ti bai hu
famatkilu,</p>
<p>Astaki
muma’lak kalang chatanmak i mina’lak-ña</p>
<p>yan i satbasion-ña kalang i
mañiñila’ na hachon.</p>
<p>I
nasion siha u mali’i’ i mina’lak-ña</p>
<p>yan todu i manrai siha i
gloriå-mu;</p>
<p>Siempri
un ma’ågang ni nuebu na nå’an</p>
<p>ni Ha prununsia i pachut iSaina.</p>
<p>Siempri
un fama’un gloriosu na kurona gi kannai iSaina,</p>
<p>un kuronan rai ni ginege’ti ni
Yi’os-mu.</p>
<p>Ti
un ma’ågang ta’lu ni taotåo siha na “Hågu i Mayuti’,”</p>
<p>pat u ma’åluk na “Kansådu”
i tanu’-miyu,</p>
<p>Låo
inlugåt siempri un ma’ågang “I Muna’mamaguf yu’,”</p>
<p>ya i tano’-mu
“Asaguå-hu.”</p>
<p>Sa’
maguf iSainagiya hågu,</p>
<p>ya Ha fa’asaguå-ña i tano’-mu.</p>
<p>Taimanu
ha’ na i sutteru ha asasagua i bithen,</p>
<p>i Fuma’tinas håo un inasagua;</p>
<p>Taimanu
ha’ i nobiu ni mamaguf ni nobia,</p>
<p>taiguennao ha’ lokkui’ na u maguf si
Yu’us giya hågu.</p>
<p>I finu’ i Saina.</p>
<p>INEPPIN I SÅTMU                                                   Ps
96, 1-2. 2-3. 7-8.  9-10</p>
<p>R.    PRUKLÅMA I MAMBUNITU NA CHE’CHO’-ÑA SIHA</p>
<p>GI
TODU I NASION.</p>
<p>Kantåyi
iSainanuebu na kånta;</p>
<p>kantåyi iSaina, todus hamyu gi tanu’.</p>
<p>Kantåyi
iSaina; bendisi i na’ån-ña.</p>
<p>INEPPI…..</p>
<p>Anunsia
i satbasion-ña, kada diha.</p>
<p>Sångan i gloriå-ña gi entalu’ i
nasion siha;</p>
<p>Gi
entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>Nå’i
iSainahamyu ni familian nasion
siha,</p>
<p>nå’i iSainagloria yan tinina;</p>
<p>nå’i iSainani gloria ni Ha miresi i na’ån-ña!</p>
<p>INEPPI…..</p>
<p>Saluda
iSaina,gåtbu i sinantos-ña.</p>
<p>Fanlåolåo gi me’nan Yu’us, todus
hamyu ni manggaigi gi tanu’;</p>
<p>Sångan
gi entri i nasion siha:  ISainarai Gui’.</p>
<p>Si Yu’us Ha gubebetna i taotåo, Ha trårata
parehu.</p>
<p>INEPPI…..</p>
<p>SIGUNDU NA TINAITAI 
                                                               1
Cor 12, 4-11</p>
<p>Un
tinaitai ginin i fine’na na Kattan San Pablo para i taotåo Corinth</p>
<p>Hafañe’´lus:</p>
<p>Guaha difirentis klåsin esperituhåt na
rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu
Saina ha’ masesetbi.  Guaha difirentis
klåsin kapasidåt para u macho’gui i sitbisiu, låo etmismu Yu’us numåna’i
kapasidåt todus para u macho’gui kada sitbisiu. 
Mana’a’annuk i gumaigin i Espiritu gi kada tåotåo para minaolik todus. I
Espiritu Ha nåna’i un tåotåo un mensåhi ni bula tinemtum, mientras i etmismu
Espiritu Ha nåna’i i ottru tåotåo un mensåhi ni bula tiningu’.  I uniku yan i etmismu Espiritu Ha nåna’i un
tåotåo hinenggi, mientras Ha nåna’i ottru tåotåo ni fuetsan numá’homlu’.  I Espiritu Ha nåna’i un tåotåo ni fuetsa para
u fama’tinas milågru; para i ottru, Ha nåna’i ni rigålu para u sångan i minsåhin
Yu’us; ya i ottru ta’lu, Ha nåna’i ni kapasidåt para u distinggi i rigålu ni
måfattu ginin i Espiritu osino ginin atyu i ti ginin i Espiritu.  Ha nåna’i un tåotåo ni kapasidåt para u
kuentus ni manná’manman na lingguåhi, ya i ottru Ha nåna’i ni kapasidåt para u
isplika håfa masångan.  Låo unu ha’ yan
etmismu Espiritu chumotcho’gui esti siha’; Ha nåna’i sigun gi minalago’-ña kada
tåotåo difirentis rigålu.</p>
<p>I finu’ i Saina.</p>
<p>IBANGHELIU                                                                                               Jn
2, 1-11</p>
<p>ÅLELUIA     2
Thes 2, 14</p>
<p>R.  Åleluia. 
ESTA SI YU’US HA ÅGANG HIT GININ I IBANGHELIU;</p>
<p>PARA TA RISIBI I
PATTET-TA NI GLORIAN I SAINA-TA AS   JESUSKRISTO.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun i
tinigi’ San Juan</p>
<p>Gumuaha fandånggu giya Cana giya
Galileha, ya iståba guennåo i nanan Jesus.  Si Jesus yan i mandisipulu-ña lokkui’
manmakumbida para i silebrasion.  Durånti
i giput humokkuk binu, ya sinangåni si Jesus as nanå-ña, “Hokkuk esta
binun-ñiha.”  Manoppi si Jesus,
“Siñora, håfa na un na’såsaonåo Yu’ gi atburutu-mu?  Ti mafåttu trabiha i orå-hu.”  Si nanå-ña ha sangåni atyu siha i manmañeñetbi
gi lamasa, “Che’gui håfa mansinangåni hamyu.”  Sigun gi kustumbrin i ManHudihos siha ni para
mafa’gåsi siha na sirimonias, iståba guennåo sais na tebbut hånum ni kada unu
ha sasahguan ennåo i benti asta trenta galon.  Manågu’ si Jesus, “Na’fambula i tebbut
siha hånum,” pues mana’fambula i tebbut.  Ilek-ña, “På’gu nai fanmañuhu dididi’ ya
en chili’ guåtu gi mentu’.”  Macho’gui
taimanu ha’ i tinago’-ña.  I mentu’ ha
tañña’ i hanum ni mafa’binu, låo ti ha tungu’ ginin manu mågi ennåo; i
manmañeñetbi ha’ gi lamasa tumungu’, sa’ siha sumuhu i hanum.  Pues i mentu’ ha ågang i nobiu ya ilek-ña nu
guiya: “I taotåo siha diputsi mana’fanggigimin i kumbiti ni maolik na binu
finene’na; ya yanggin esta meggai ginimin-ñiha nai malalaknus atyu i labaratu.  Låo hågu på’gu un lalaknus i mås måolik na
binu.”  Ha cho’gui si Jesus esti i
finene’na na siñåt giya Cana giya Galileha.  Taiguini na Ha na’matungu’ i gloriå-ña, ya
manmanhonggi i mandisipulu-ña nu Guiya.</p>
<p>I Ibangheliun i Saina.</p>

        </section>
        <hr>
        
        <section>
        <h1>MATAKPÅNGIN I SAINA-TA</h1>
        <p><strong>Date:</strong> January 12, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/matakpangin-i-saina-ta/<p>
        <p>FINE’NA NA TINAITAI                                                                         Is 42, 1-4 . 6-7</p>
<p>Un
tinaitai ginin i Lepblun i Prufeta as Isaias</p>
<p>Taiguini
ilek-ña iSaina:</p>
<p>I
sitbentek-ku ni Hu susteteni,</p>
<p>i inatyek-ku ni giya guiya nai
mumamaguf Yu’,</p>
<p>Gi
hilo’-ña nai Hu po’lu i espiritu-hu;</p>
<p>guiya chumuchuli’ i tininas para i
nasion siha,</p>
<p>Ti
umå’agang huyung, ti ume’essalao,</p>
<p>ti ha na’mahuhunguk i bos-ña gi
katsåda.</p>
<p>I
malåssas na pi’åo ti para u yamak,</p>
<p>ya i mañiñila’ na metcha ti para u
punu’,</p>
<p>Astaki
ha istapblesi i tininas gi tanu’;</p>
<p>i kantun tåsi siha u manangga i
finana’gueñ-ña.</p>
<p>Guåhu,
iSaina, esta Hu ågang håo para i
tininas ni manggånna,</p>
<p>esta Hu go’ti i kannai-mu;</p>
<p>Hu
fotma håo, ya Hu po’lu håo</p>
<p>kumu kuntråtan i taotåo,</p>
<p>un kåndit para i nasion siha,</p>
<p>Para
un baba i matan i mambåtchit,</p>
<p>para un na’fanhuyung i prisuneru
siha ginin i kalabosu,</p>
<p>ya ginin i papa’ såtgi, atyu siha ni
manggaigi gi hinemhum.</p>
<p>I
finu’ i Saina.</p>
<p>INEPPIN I SÅTMU                                                               Ps
29, 1-2. 3-4. 3. 9-10</p>
<p>R.  I SAINA U
BENDISI I TAOTÅO-ÑA SIHA NI PÅS.</p>
<p>Nå’i iSaina, hamyu ni manlinangitan,</p>
<p>nå’i
iSainani gloria yan minetgut;</p>
<p>Nå’i iSainani gloria ni diretchon-ña i
na’an Yu’us.</p>
<p>Adora
iSainagi santus na magagu-ña!</p>
<p>INEPPI…..</p>
<p>﻿﻿﻿I bos iSainagaigi gi hilu’ i tasi siha;</p>
<p>iSainagaigi
gi hilu’ i taichi’ na tåsi siha.</p>
<p>Minina’siña i bos iSaina;</p>
<p>må’gas
i bos iSaina.</p>
<p>INEPPI…..</p>
<p>Huhulu i glorian Yu’us,</p>
<p>Todu
i manggaigi gi palåsyu ilik-ñiha, “Gloria!”</p>
<p>Matå’chung iSainagi hilu’ i dilubiu!</p>
<p>Manggubetna
iSainakumu rai para todu i tiempu!</p>
<p>INEPPI…..</p>
<p>SIGUNDU NA TINAITAI                                                                            Acts
10, 34-38</p>
<p>Un
tinaitai ginin i Bidan i Manapostulis</p>
<p>Ha tutuhun kumuentusi siha si Pedro
i MamPagånu ni esti siha na palåbras:
“På’gu ha’ hu tututuhun kumumprendi na magåhit na tåya’ si Yu’us Ha
fabureresi ni unu.  Inlugåt di ennåo, si
Yu’us Ha aksesepta maseha håyi na nasion tåotåo ni ma’å’ñåo nu Guiya yan måolik
bidåda-ña. Estigui’ i minsåhi ni Ha nå’i i famagu’un Israhet, i Maolik na
Nutisian pås ni mapruklåma ginin as Jesukristo ni Sainan todus.  Gi
hinassok-ku na en tingu’ ha’ håfa masåsangan gi todu iya Hudeha put si Jesus i
taotåo Nasaret, ni matutuhun giya Galileha put i båotismu ni ha setmunñaihun si
Juan; håfa taimanu si Yu’us na Ha olius Gui’ ni Espiritu Såntu yan pudet.
Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu
siha i manggaigi gi papa’ i nina’siñan i aniti, ya gaigi si Yu’us giya
Guiya.”</p>
<p>I
finu’ i Saina.</p>
<p>C</p>
<p>IBANGHELIU                                                                                   Lk
3, 15-16. 21-22</p>
<p>ÅLELUIA</p>
<p>R.  Åleluia. 
  MABABA I LANGIT YAN MAHUNGUK I
BOS I TATA:</p>
<p>GUIYA
ESTI I HU GOFLI’I’ NA LAHI-HU NI</p>
<p>MUNA’MAMAGUF
YU’.</p>
<p>R.  Åleluia.</p>
<p>+  Un tinaitai ginin i såntu Ibangheliu sigun gi
tinigi’ San Lucas</p>
<p>I taotåo siha mana’afaisin, manmamanman
gi kurason-ñiha na siña ha’ na si Juan guiya i Misihas.  Manineppi siha todu as Juan anai ilek-ña,
“Hu takpåpangi hamyu ni hanum, låo guaha para u fåttu ni metgotña ki guahu.
 Guåhu ti diknu yu’ para bai hu pula’ i
geddin i sandaliås-ña. Guiya en fantinakpångi ni Espiritu Såntu yan i guafi.</p>
<p>Anai munhåyan manmatakpångi i
taotåo siha, ya iståba na manånayuyut si Jesus dispues di matakpångi Gui’
lokkui’, mababa i langit ya tumunuk påpa’ i Espiritu Såntu ya tumohgi gi
hilo’-ña gi fotman un paluma.  Ya mahunguk
un bos ginin i langit ilelek-ña, “Hågu i Hu gofli’i’ na Lahi-hu.  Hågu muna’mamaguf Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>EPIFANIA</h1>
        <p><strong>Date:</strong> January 5, 2019<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania-2/<p>
        <p>FINE’NA NA TINAITAI                                                                               Is
60, 1-6</p>
<p>Un tinaitai ginin i Lepblun i Prufeta as
Isaias</p>
<p>Kahulu’
gi mina’lak-mu, O Hirusalen!  Måttu esta
i ininå-mu,</p>
<p>i glorian iSainamani’ina
giya hågu.</p>
<p>Atan
sa’ i hinemhum ha tåmpi i tanu’</p>
<p>ya potput na mapagåhis tumåmpi i
taotåo siha;</p>
<p>Låo
giya hågu na mani’ina iSaina,</p>
<p>ya gi hilo’-mu na a’annuk i
gloriå-ña.</p>
<p>I
nasion siha u fanmamokkat gi ininå-mu</p>
<p>ya i manrai siha gi lamlam na
mina’lak-mu.</p>
<p>Håtsa
hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu
giya hågu:</p>
<p>I
lalåhin-miyu manmåttu ginin i chagu’,</p>
<p>ya i hagan-miyu gi kannai i
imfitmeran-ñiha.</p>
<p>Pues
en fanmaguf gi lini’i’-miyu</p>
<p>ya i kurason-miyu u fambongbung yan
u fansen maguf,</p>
<p>Sa’
i guinahan i tasi u mabasiha gi me’nan-miyu,</p>
<p>ya i rikesan i nasion siha u
machuli’ guatu giya hamyu.</p>
<p>I
mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian
yan Ephah;</p>
<p>Todu
ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN
I SÅTMU                                                   Ps
72, 2. 7-8. 10-11.12-13</p>
<p>R.  (11) 
ASAINA, UN MA’ADORA NI TODU I NASION SIHA GI TANU’.</p>
<p>O
Yu’us, fa’nå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosaki
u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U
måmta’ i rikesa gi tiempon-ña,</p>
<p>meggai na rikesa, astaki ti u fanina i pilan.</p>
<p>U fanggubetna
desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i
manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi
todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’
Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u
gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI                                                                 Eph
3, 2-3a. 5-6</p>
<p>Un
tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na
esta en hinguk na si Yu’us gi grasiå-ña Ha nå’i yu’ ni esti na cho’chu’ para
bai hu cho’gui para i minaolik-miyu.  Ha
baba si Yu’us i sikretu na planu-ña ya Ha na’tungu’ yu’.</p>
<p>Gi
manmaloffan siha na tiempu ti manmasangåni i taotåo siha put esti na sikretu,
låo på’gu si Yu’us Ha na’matungu’ esti gi manapostulis yan gi mamprufeta ginin
i Espiritu.  I sikretu, era, na ginin i
ibangheliu na manggái patti i MamPagånu yan i ManHudihos; gi bendision Yu’us;
manmembru siha gi etmismu tataotåo yan mañåsåonåo siha gi prumesa ni Ha
fa’tinas si Yu’us ginin i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt
2, 1-12</p>
<p>ÅLELUIA    Mt 2,
2</p>
<p>R.  Åleluia. 
IN LI’I’ NA DOKKU’ I PUTI’ON-ÑA GI SANHAYA,</p>
<p>ENNÅO NA MANMÅTTU HAM PARA IN ADORA
GUI’.</p>
<p>R. 
Åleluia.</p>
<p>+Un
tinaitai ginin i såntu Ibangheliu sigun gi tinigi’ San Mateo</p>
<p>Mafañågu
si Jesus giya Bilen, un songsung giya Hudeha, guihi na tiempu anai iståba rai
si Hirodes.  Ti åpmam na tiempu dispues
manmåttu giya Hirusalen lalåhi siha ginin i sanhaya ni umistutudia i kinalamtin
i puti’un ya manmamaisin: “Månu nai gaigi i nuebu na finañågu na rai i
ManHudihos?   In li’i’ na dokku’ i puti’on-ña gi sanhaya
ennåo na manmåttu ham para in adora Gui’.” Nina’atburutåo si Rai Hirodes
yan todu siha i taotåo Hirusalen anai mahunguk esti. Ha na’fandañña’ todu i
manmå’gas mamåli’ yan i ma’estrun i Lai ya ha faisin siha, “Månu nai para
u mafañågu i Misihas?”</p>
<p>Manmanoppi,
“Iya Bilen na songsung, giya Hudeha. Estigui’ tinige’-ña i prufeta:</p>
<p>‘Hågu
Bilen, ni gaigi gi tanu’ Huda,</p>
<p>Ti hågu
mås takpapa’ gi entri i siudå siha giya Huda;</p>
<p>sa’
ginin hagu nai u fåttu un må’gas</p>
<p>ni para
u dinirihi i taotåo-hu ManIsraelitas.’ “</p>
<p>Pues ha
ågang si Hirodes i bisita siha ni mangginin sanhaya ya manhunta sikretu ya
ginin esti na ha tungu’ i fetcha anai umannuk i puti’un. Dispues ha na’fanhånåo
siha para Bilen ya ha ingkåtga siha nu esti: “Fanhånåo ya en gef ispiha i
patgun, ya yanggin en sedda’ na’tungu’ yu’, ya guåhu lokkui’ bai hu hånåo ya
bai hu adora Gui’.”</p>
<p>Pues
manmå’pus, ya mientras manhåhanåo siha mali’i’ i puti’un, i mismu na puti’un ni
mali’i’ gi sanhaya ya mamfine’nanaigui siha ya anai måttu gi hilu’ atyu na
lugåt anai iståba i patgun, pumåra. Nina’fan sen maguf siha anai mali’i’ i
puti’un!  Manhålum siha gi gima’ ya anai
mali’i’ i patgun yan si Maria i nanå-ña, mandimu siha påpa’ ya ma’adora Gui’.  Pues mababa i balutan-ñiha ya manå’i i patgun
rigålun: oru, insensiu yan påopåo, ni mafa’nana’an mira.</p>
<p>Mansinangåni
siha as Yu’us gi guinifin-ñiha na cha’-ñiha fanata’lu tåtti as Hirodes; pues
matulaika i chalan-ñiha tåtti para i tanu’-ñiha.</p>
<p>I
Ibangheliun i Saina.</p>

        </section>
        <hr>
        
        <section>
        <h1>SAGRÅDA FAMILIA</h1>
        <p><strong>Date:</strong> December 30, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sagrada-familia-2/<p>
        <p>FINE’NA NA TINAITAI                                                                   Sir 3, 2-6. 12-14</p>
<p>Un tinaitai ginin i Lepblun Sirach</p>
<p>Si Yu’us Ha na’ma’onra i tata entri i famagu’on-ña;</p>
<p>Ha aprueba i åoturidåt i nana gi entri i lalahi-ña siha.</p>
<p>Guiya ni umonra si tatå-ña ha apåsi i isåo-ña siha;</p>
<p>mamomo’lu guinahan riku guiya ni umo’onra si nanå-ña.</p>
<p>Guiya ni umonra si tatå-ña u nina’maguf ni famagu’un</p>
<p>ya yanggin manåyuyut siempri ma’ekkunguk.</p>
<p>Guiya ni umonra si tatå-ña u anåkku’ ha’ani-ña;</p>
<p>guiya ni muna’mamaguf si nanå-ña ha o’osgi si Yu’us.</p>
<p>Lahi-hu, fa’måolik si tatå-mu gi inamko’-ña;</p>
<p>mientras ha’ gagaigi mungnga mana’piniti.</p>
<p>Maseha esta ti manunungu’, na’gai kunsiderasion håo nu guiya;</p>
<p>mungnga madispresia gui’ gi brinabu-mu.</p>
<p>Sa’ i minesngun kontra i tata ti siña mamaleffanñaihun,</p>
<p>sa’ sumetbi kumu un inifresi para isao—ya u fanhåli’ åpmam.</p>
<p>I finu’ i Saina.</p>
<p>INEPPIN I SÅTMU                                                                           Ps 128, 1-2. 3. 4-5</p>
<p>YAN MANMAMOMOKKAT GI CHALÅN-ÑA SIHA.</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ubas</p>
<p>gi uriyan i lamasa-mu.</p>
<p>INEPPI….</p>
<p>.</p>
<p>Atan ha’, sa’ taiguini u fanmabendisi</p>
<p>i lalåhi ni manma’å’ñåo niSaina.</p>
<p>Puedi iSainaun binendisi ginin Sion,</p>
<p>todu i ha’ånin i lina’lå’-mu</p>
<p>kosaki un såonåo gi minaguf Hirusalen.</p>
<p>INEPPI…..</p>
<p>SIGUNDU NA TINAITAI                                                                             Col 3, 12-21</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus:</p>
<p>Hamyu i taotåo Yu’us; mangginefli’i’ hamyu ya esta Ha atyik hamyu para iyon-ña. Pues put ennåo na debidi en fanminagågu ni mina’åsi’, i kariñu, hinimitdi, suåbi yan pinasensia. Fanasungun unu yan ottru yan fana’asi’i yanggin guaha umugung kontra ottru. Debidi en fana’asi’i unu yan ottru taimanu ha’ na esta maninasi’i hamyu ni Saina. Na’yiyi ni ginefli’i’ esti siha, sa’ i ginefli’i’ muna’fandadañña’ todu gi prifektu na dinañña’. I pås ni måfattu ginin i Kristo en fangginiha gi disision ni en fa’titinas; sa’ put esti na pås na maninagang hamyu as Yu’us para en fandañña’ kumu un tatåotåo. Yan fanmannå’i agradesimentu. Debidi u gaigi gi kurason-miyu i mensåhin i Kristo yan todu i rikeså-ña. Fanáfa’na’gui unu yan ottru yan todu i tinemtum. Fangånta såtmu, himnu, yan mansagrådu na kånta; kantåyi si Yu’us kantan agradesimentu gi kurason-miyu. Put ennåo na maseha håfa i en che’gui pat en sangan, debidi en che’gui gi na’an i Saina as Jesus, mientras manmannåna’i hamyu gråsia ginin i Kristo para si Yu’us Tåta.</p>
<p>Famalåo’an, pe’lu hamyu gi papa’ i ginibetnan i asaguan-miyu, sa’ ennagui’ upbligasion-miyu gi Saina. Lalåhi, guaiya i asaguan-miyu yan cha’-miyu fantataklalu’ kontra siha. Famagu’un, upbligasion-miyu gi Saina para en esgi i mañainan-miyu todu i tiempu, sa’ esti muna’mamaguf si Yu’us.  Mañaina, cha’-miyu istototba i famagu’un-miyu, sa’ siempri malingu ånimun-ñiha.</p>
<p>I finu’ i Saina.</p>
<p>IBANGHELIU                                                                                                      Lk 2, 41-52</p>
<p>ÅLELUIA   Col 3, 15. 16</p>
<p>YAN I KABÅLIS NA MENSAHI-ÑA</p>
<p>U LÅ’LA’ GI SANHALUM-MIYU.</p>
<p>+  Un tinaitai ginin i såntu Ibangheliu sigun gi tinigi’ San Lucas</p>
<p>Manhåhanåo i mañainan Jesus para Hirusalen para i giput i Påsgua.  Anai dossi åñus sakkån-ña i patgun manhånåo ta’lu para i giput kumu machocho’gui.  Anai makpu’ i giput manhånåo siha tåtti para i gima’-ñiha låo i patgun as Jesus sumåga ha’ giya Hirusalen.  Låo ti matungu’ ni mañaina-ña; hinassun-ñiha na såsaonåo ha’ Gui’ gi tropån tåotåo, låo dispues di un diha na karera ma tutuhun ma ispiha Gui’ entri i mamparentis yan manátungu’. Anai ti ma sodda’ Gui’ mana’lu tåtti giya Hirusalen. Gi mina’tres dihas masodda’ Gui’ gi Templu matåtachung yan i ma’estrun i ManHudihos, Ha e’ekunguk yan Ha fafaisin siha kuestion. Todu i humunguk Gui’ nina’fanmanman ni minalate’-ña yan i manomtum na inippen-ña. Nina’fanmanman i mañaina-ña anai mali’i’ Gui’, ya ilek-ña si nanå-ña nu Guiya, “Ihu, håfa na Un cho’gui esti nu hami?  Gof chathinassu ham yan si tatå-mu ni in kekesedda’ Håo.” Låo ilek-ña nu siha, “Håfa na en aliligåo Yu’?  Ti en tingu’ ada na debidi bai Hu gaigi gi gima’ Tatå-hu?”  Låo ti ma kumprendi håfa mansinangåni siha. Pues manhånåo siha tåtti yan si Jesus para Nasaret, ya umosgun Gui’ para siha.  Si nanå-ña ha po’lu todu esti siha na sinisedi gi kurason-ña.  Si Jesus dumångkulu yan mumalåti’, ya mås guinaiya Gui’ as Yu’us yan i taotåo siha.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN ADBIENTU</h1>
        <p><strong>Date:</strong> December 23, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-adbientu-2/<p>
        <p>FINE’NA NA TINAITAI                                                                               Mi 5, 1-4a</p>
<p>Un tinaitai ginin i Lepblun i Prufeta as Micah</p>
<p>Taiguini ilek-ña i Saina:</p>
<p>Hågu, iya Belen-Ephrathah</p>
<p>mampus dikiki’ para un såonåo gi rasan Hudah,</p>
<p>Ginin hagu nai para u huyung para Guåhu</p>
<p>unu ni para u ma’gåsi iya Israhet;</p>
<p>Guiya ni tutuhon-ña desdi åntis na tiempu,</p>
<p>desdi i antigu na tiempu siha.</p>
<p>Pues put ennåo na i Saina u fansinetta asta atyu na tiempu</p>
<p>anai atyu i para u fañågu u funhåyan mañågu,</p>
<p>Yan i pumalu siha na mañe’lu-ña u mabira siha tåtti</p>
<p>para i famagu’un Israhet.</p>
<p>U tohgi fitmi ya u påstu i ga’-ña siha</p>
<p>ginin i minetgut iSaina,</p>
<p>gi mina’gas i na’an iSaina, i Yi’os-ña;</p>
<p>Ya u fañåga taiguennao,</p>
<p>sa’ pågu nai i mina’gås-ña u fåttu gi puntan tånu’;</p>
<p>guiya para pås gui’.</p>
<p>I finu’ i Saina.</p>
<p>INEPPIN I SÅTMU                                                               Ps 80, 2-3. 15-16. 18-19</p>
<p>NA’LI’I’ HAM NI MATÅ-MU YA IN FANMASÅTBA.</p>
<p>O Pastot Israhet, ékkunguk,</p>
<p>ginin i tronu-mu gi hilu’ i kerubin na’annuk Håo</p>
<p>Yalibåo i fuetsåm-mu,</p>
<p>fåttu ya un såtba ham.</p>
<p>INEPPI…..</p>
<p>Bira Håo ta’lu,Asainani ihetsitu siha;</p>
<p>talakpapa’ ginin i langit ya Un li’i’;</p>
<p>Atendi esti na tinanum,</p>
<p>yan prutehi håfa tinanom-ña i agapa’-mu,</p>
<p>i lahin i taotåo ni Hågu mismu muna’metgut.</p>
<p>INEPPI…..</p>
<p>Puedi i ayudu-mu u gaigi gi taotåo gi agapa’-mu,</p>
<p>sumisiha yan i lahin i taotåo ni Hågu mismu muna’metgut.</p>
<p>Pues ennåo na ni nungka ta’lu nai in fañuha ginin Hagu;</p>
<p>nå’i ham nuebu na lina’la’, ya bai in agang i na’ån-mu.</p>
<p>INEPPI…..</p>
<p>SIGUNDU NA TINAITAI                                                                 Heb 10, 5-10</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Put esti na rason na anai esta ha’ para u fåttu i Kristo gi tånu’, ilek-ña as Yu’us:</p>
<p>“Ti sakrifisiu yan inifresi siha malago’-mu</p>
<p>låo un tåtaotåo ni Un pripåra para Guåhu.</p>
<p>Ti nina’maguf Håo ni ga’ga’ siha ni manmasonggi interu gi attat</p>
<p>osino i sakrifisiu ni para u funas i isao siha.</p>
<p>Dispues ilek-ku, ‘Estigui’ Yu’,</p>
<p>para bai Hu cho’gui i pinto’-mu, O Yu’us,</p>
<p>taimanu ha’ na matugi’ put Guåhu gi lepblun i Lai.’ ”</p>
<p>Fine’na ilek-ña, “Ti ya-mu yan ni ti nina’mamaguf håo ni sakrifisiu yan inifresi siha patsino i ga’ga’ ni manmasonggi gi hilu’ i attat yan i sakrifisiu siha ni para u funas i isao siha.”  Maseha todu i sakrifisiu manma’ufreresi sigun gi Lai. Dispues ilek-ña, “Estigui’ Yu’, O Yu’us, para bai Hu cho’gui i pinto’-mu. ” Pues ennåo na Ha na’tinahgui si Yu’us todu i sakrifisiu siha ni sakrifisiun i Kristo.  Ya put i Ha cho’gui i Kristo håfa malago’-ña si Yu’us, ennåo na mana’fanggåsgas hit ginin i isao ginin i inifresi ni Ha cho’gui gi tataotåo-ña put una bes.</p>
<p>I finu’ i Saina.</p>
<p>IBANGHELIU                                                                                   Lk 1, 39-45</p>
<p>ÅLELUIA    Lk 1, 38</p>
<p>I MINALAGO’-ÑA U MACHO’GUI GIYA GUÅHU.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Chumaddik si Maria guatu gi sengsung giya Hudeha ni gaigi gi eksu’. Humålum gi gima’ Zechariah ya ilek-ña as Isabel, “Håfa dai che’lu-hu.” Anai hininguk i bos-ña as Isabel manggaloppi i patgun gi halum tiyån-ña.  Inina si Isabel ni Espiritu Såntu ya kumuentus á’gagang, “Matuna håo entri todu i famalåo’an!  Matuna i patgun ni para un fañågu!  Håfa i rason na u fåttu giya guåhu esti na dångkulun onru, na i nanan i Saina-hu u fåttu mågi para u bisita yu’? Gigun hu hunguk i bos-mu, manggaloppi i patgun gi halum tiyån-hu ni minagof-ña.  U matuna håo sa’ un honggi na u makumpli giya hågu i sinangan i Saina.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> December 16, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu-2/<p>
        <p>FINE’NA NA TINAITAI                                                                      Zep 3, 14-18</p>
<p>Un tinaitai ginin i Lepblun i Prufeta as Zephaniah</p>
<p>Fanéssalåo gi minaguf, O hagan Sion!</p>
<p>fanmaguf mangånta, O Israhet!</p>
<p>Fanmaguf yan todu i kurason-miyu,</p>
<p>ni hagan Hirusalen!</p>
<p>Esta Ha na’suha iSainai kundenasion kontra hamyu,</p>
<p>Ha bira tåtti i inimigun-miyu;</p>
<p>I Rai Israhet, iSaina, gaigi gi entalu’-miyu,</p>
<p>cha’-miyu fanma’å’añao sa’ tåya’ esta disgråsia para</p>
<p>u fåttu giya hamyu.</p>
<p>Atyu na ha’åni, siempri u masångani iya Hirusalen:</p>
<p>Cha’-mu ma’å’añao, O Sion, cha’-mu diniskunsuesuela!</p>
<p>ISaina, i Yi’us-miyu, gaigi gi entalu’-miyu,</p>
<p>Guiya metgut na nana’libri;</p>
<p>Siempri mumaguf put hamyu,</p>
<p>ya en fanrininueba gi guinaiyan-ña.</p>
<p>Siempri kumånta maguguf put hamyu,</p>
<p>taiguihi i kumåkanta yanggin guput.</p>
<p>I finu’ i Saina.</p>
<p>INEPPIN I SÅTMU                                                                              Is 12, 2-3. 4. 5-6</p>
<p>SA’ GAIGI  GI ENTALU’-MIYU I TAKKILU’ YAN SÅNTUS GIYA ISRAHET.</p>
<p>Hunggan magåhit na si Yu’us satbadot-tu;</p>
<p>gai kumfiånsa yu’ yan ti ma’åñao yu’.</p>
<p>ISainai minetgot-tu yan i binatbarok-ku</p>
<p>ya esta satbadot-tu Gui’.</p>
<p>Gi minaguf siempri manlupuk håo hånum</p>
<p>gi be’bu’ i satbasion.</p>
<p>INEPPI…..</p>
<p>Nå’i gråsia iSaina, sanganñaihun i na’ån-ña;</p>
<p>na’matungu’ gi entalu’ i nasion siha i bidå-ña,</p>
<p>pruklåma na takkilu’ i na’ån-ña.</p>
<p>INEPPI…..</p>
<p>Fangånta tinina para iSainaput i mambunitu siha na fina’tinås-ña;</p>
<p>na’matungu’ esti siha gi todu i tanu’.</p>
<p>Fanéssalåo tinina siha, O siudå giya Sion,</p>
<p>sa’ må’gas i gaigi gi entalu’-miyu</p>
<p>Guiya atyu i Santus giya Israhet!</p>
<p>INEPPI…..</p>
<p>SIGUNDU NA TINAITAI                                                                                Phil 4, 4-7</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Puedi todu i tiempu en fanmámaguf gi mandanña’-miyu yan i Saina.  Bai hu ripiti ha’ ta’lu: fanmaguf!  Fanu’i i taotåo siha na mangariñosu hamyu.  Ti åpmam måttu i Saina.  Cha’-miyu fanchachathinassu ni put håfa, låo gi todu i tinayuyut-miyu gågåo si Yu’us ni nisisidåt-miyu, todu i tiempu fanmanggågåo ginin i kurason-miyu ni bula agradesimentu.  Ya i pås Yu’us, ni takkilo’ña’ ki i kinimprendin tåotåo, u inadahi i kurason yan i hinassun-miyu ya cha’-ñiha fana’adispatta yan i Kristo Jesus.</p>
<p>I finu’ i Saina.</p>
<p>IBANGHELIU                                                                         Lk 3, 10-18</p>
<p>ÅLELUIA     Is 61, 1 (cited in Lk 4, 18)</p>
<p>HA NA’HÅNÅO YU’ PARA BAI HU CHULI’I I MAMOPBLI</p>
<p>NI MAOLIK NA NUTISIA.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Mafaisin si Juan ni linahyan tåotåo, “Håfa debidi in che’gui’?”</p>
<p>Gi inippen-ña ilek-ña, “I taotåo ni dos saku-ña u nå’i atyu i taya’.  I taotåo ni guaha na’-ña u cho’gui parehu.” I taotåo kuntribusion lokkui’ manmåttu para u fanmatakpångi, ya ilik-ñiha nu guiya, “Ma’estru håfa para bai in che’gui?” Manineppi siha, “Cha’-miyu kekepbla i taotåo måski i esta ma’apunta na kantidå.” I sindålu siha lokkui’ mafaisin gui’, “Ya hami?” Mansinangåni siha, “Cha’-miyu gutpepeha ni håyi.  Cha’-miyu fanmansiknanani ni mandagi. Na’fanguntentu hamyu ni suetdun-miyu.”</p>
<p>I taotåo siha mana’afaisin, manmamanman gi kurason-ñiha na siña ha’ na si Juan guiya i Misihas.  Manineppi siha todu as Juan anai ilek-ña, “Hu takpåpangi hamyu ni hanum, låo guaha para u fåttu ni mitgotña ki guåhu. Guåhu ti diknu yu’ para bai hu pula’ i geddin i sandaliås-ña. Guiya en fantinakpångi ni Espiritu Såntu yan i guafi.  Ha gogo’ti i beha gi kannai-ña, para u tåfyi i fa’i ya u na’etnun gi sagan pine’lu, ya u songgi i lassas siha gi guafi ni ti mámatai.”</p>
<p>Difirentis klåsi na akunsehu ha nå’i i taotåo siha mientras sumesetmun put i Maolik na Nutisia.</p>
<p>Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> December 9, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu-2/<p>
        <p>FINE’NA NA TINAITAI                                                                               Bar 5, 1-9</p>
<p>Un tinaitai ginin i Lepblun i Prufeta as Baruch</p>
<p>Pula’ i magagu-mu lutu, Hirusalen, yan i pinadesi-mu;</p>
<p>ya un minagagu ni mina’lak yan i glorian Yu’us para</p>
<p>todu i tiempu:</p>
<p>Balutan håo ni magågun hustisia ni ginin as Yu’us,</p>
<p>ya un tinihung gi ilu-mu</p>
<p>ni muna’a’annuk i glorian i taihinekkuk na nå’an.</p>
<p>Sa’ si Yu’us u na’mali’i’ ni todu i tanu’ i mina’lak-mu:</p>
<p>si Yu’us un finana’an para todu i tiempu</p>
<p>i pås yan hustisia, i glorian i ma’adoran Yu’us.</p>
<p>Kahulu’, Hirusalen!  Tohgi gi yahululu’;</p>
<p>atan i sanhaya ya un li’i’ i famagu’on-mu</p>
<p>Manetnun ginin i sanhaya yan i sanlagu</p>
<p>ginin i sinangan i Uniku ni Såntus,</p>
<p>manmamaguf sa’ manhinahassu as Yu’us.</p>
<p>Mampinipit siha ni maninimigun-ñiha ya mayuti’ håo:</p>
<p>låo siempri mangkinenni’ siha as Yu’us guatu giya hamyu:</p>
<p>manma’u’uma gi gloria kalang manggaigi gi tronun i manrai.</p>
<p>Sa’ manmånda si Yu’us</p>
<p>na todu i takkilu’ na sabåna u mana’takpapa’,</p>
<p>I manantigu siha na kantit yan fina’lupuk</p>
<p>u fanmatåtni astaki mambula,</p>
<p>kosaki siña siguru iya Israhet i hinanåo-ña mo’na gi</p>
<p>glorian Yu’us.</p>
<p>I halum tånu’ yan todu i mampåopåo na trongkun håyu</p>
<p>u mahommi iya Israhet ginin i tinagu’ Yu’us;</p>
<p>Sa’ si Yu’us ha pipipit iya Israhet gi minaguf</p>
<p>ginin i ininan i gloriå-ña,</p>
<p>gina’chuchungi ni mina’ase’-ña yan i hustisiån-ña.</p>
<p>I finu’ i Saina.</p>
<p>INEPPIN I SÅTMU                                                               Ps 126, 1-2. 2-3. 4-5. 6</p>
<p>YA MAMBULA HIT MINAGUF.</p>
<p>Anai Ha konni’ tåtti iSainaatyu siha i manmapreresu giya Sion,</p>
<p>kalang hit atyu siha na tåotåo i manmangguiguifi.</p>
<p>Atyu nai bula chålik gi pachot-ta;</p>
<p>yan mangånta minagof i hila’-ta.</p>
<p>INEPPI…..</p>
<p>Pues masångan gi entri i nasion siha,</p>
<p>“Mandångkulu siha fina’tinås-ña iSainapara siha.”</p>
<p>Mandångkulu siha fina’tinås-ña iSainapara hita;</p>
<p>Mansen maguf hit magåhit!</p>
<p>INEPPI…..</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya Negeb.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI…..</p>
<p>Maskiseha mangåkati mientras manhåhanåo mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI…..</p>
<p>SIGUNDU NA TINAITAI                                                                 Phil 1, 4-6, 8-11</p>
<p>Un tinaitai ginin i Kattan San Pablo para i taotåo Philippi</p>
<p>Hafañe’lus:</p>
<p>Kada biåhi na manåyuyut yu’ para hamyu, manånayuyut yu’ maguf sa’ put i en ayuda yu’ gi che’chu’ i ibangheliu desdi i primet ha’åni asta på’gu.  Pues siguru yu’ na si Yu’us ni Guiya tumutuhun esti i maolik na cho’chu’ giya hamyu, Guiya u kuntinuha astaki munhåyan gi Ha’ånin i Kristo Jesus.  Guiya si Yu’us tistigu-hu na hu såsangan i minagåhit anai ilek-ku na i taddung na sinientek-ku nu hamyu måfattu ginin i kurason i Kristo Jesus mismu.  Manånayuyut yu’ na u sigi ha’ ma’umenta mås i ginefli’i’-miyu, yan i magåhit na tiningu’ yan måolik na disision, kosaki para en atyik atyu i mås måolik.  Ennåo na siempri mana’fanggåsgas hamyu ginin todu i inapplacha’ yan akusasion gi Ha’ånin i Kristo.  I lina’la’-miyu siempri bula ni mansen måolik na kualidåt ni si Jesukristo ha’ siña prumudusi, para i gloria yan matunan Yu’us.</p>
<p>I finu’ i Saina.</p>
<p>IBANGHELIU                                                                                               Lk 3, 1-6</p>
<p>ÅLELUIA    Lk 3, 4-6</p>
<p>UN CHÅLAN NI PARA U PUKKÅTI:</p>
<p>TODU I TAOTÅO SIHA U MALI’I’ I SATBASION NI</p>
<p>GININ AS YU’US.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’kinsi åñus desdi ki umemperadot si Tiberius; si Ponsio Pilåto iståba gubetnun Hudeha, si Hirodes iståba må’gas giya Galileha yan i che’lu-ña as Felipe må’gas Ituraea yan Trachonitis; si Lysanias må’gas Abilene, ya si Annas yan Caiaphas ManMå’gas Mamåli’. Durånti esti na tiempu nai måttu i finu’ Yu’us as Juan i lahin Zechariah gi disiettu. Put esti na humånåo si Juan para todu i lugåt siha ni manggaigi gi uriyan Hotdån. Sumetmun gui’ ilelek-ña, “Fanmañotsut ni isao-miyu ya en fanmatakpångi sa’ si Yu’us siempri en faninasi’i.”  Taimanu ha’ i tinigi’ i prufeta as Isaias gi lepblu:</p>
<p>“Guaha ume’essalåo gi halumtånu’;</p>
<p>Na’listu i chalan i Saina,</p>
<p>Na’tunåsi Gui’ un chålan ni para u pukkåti!</p>
<p>Todu i kannat siha u fanmatåtni,</p>
<p>Todu oksu’ yan sabåna u mana’fanmåhlus,</p>
<p>I manetchung u mana’fanunas</p>
<p>I barångka siha u mana’famfinu;</p>
<p>Ya todu i taotåo u mali’i’ i satbasion ginin as Yu’us!”</p>
<p>I Ibangheliun i Saina.</p>

        </section>
        <hr>
        
        <section>
        <h1>IMACULADA CONCEPCION</h1>
        <p><strong>Date:</strong> December 8, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/imaculada-concepcion/<p>
        <p>FINE’NA NA TINAITAI                                                                   Gn 3, 9-15. 20</p>
<p>Un tinaitai ginin i Lepblun Genesis</p>
<p>Dispues di ha kånnu’ si Adan i tinekcha’ i trongku, inagang gui’ as Yu’us iSainaya finaisin gui’, “Månggi håo?”  Manoppi si Adan, “Hu hunguk Håo gi hatdin, låo ma’å’ñåo yu’ sa’ sin magågagu yu’, atyu na umatuk yu’.”  Pues finaisin ta’lu ni Saina, “Håyi sumangåni håo na sin magågagu håo?  Intonsis esta håo chumotchu ginin atyu na trongku ni Hu ingkåtga håo na cha’-mu kåkannu’!”  Manoppi i lahi, “I palåo’an ni Un po’lu guini – guiya numå’i yu’ ni frutan i trongku, atyu na hu kånnu’.”  Dispues si Yu’us iSainaHa faisin i palåo’an, “Håfa muna’un cho’gui ennåo?”  Manoppi i palåo’an, “I aniti trumaiduti yu’, atyu muna’hu kånnu’ i fruta.”</p>
<p>Ilek-ña dispues si Yu’us iSainaguatu gi aniti:  ‘Sa’ put i esta un cho’gui esti, hågu un mana’suha gi todu i ga’ga’ siha yan gi todu manmachålik na fina’tinas; Un kunanaf gi tiyån-mu, ya i edda’ un kåkannu’ gi todu i ha’ånin i lina’lå’-mu.  Bai Hu na’achatli’i’ hamyu yan i palåo’an, ya u fanachatli’i’ lokkui’ i famagu’on-mu yan i famagu’on-ña; Guiya i aniti u sakudi i ilu-mu ya hågu un sakudi i dedigon-ña.”</p>
<p>I lahi ha fa’na’an i asaguå’-ña si Eba, sa’ guiya humuyung nanan todu i manlå’la’la’.</p>
<p>I finu’ i Saina.</p>
<p>INEPPIN I SÅTMU                                                                           Ps 98, 1. 2-3. 3-4</p>
<p>SA’ ESTA HA CHO’GUI MANNA’MANMAN NA FINA’TINAS.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na koddu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiya-ña</p>
<p>para i gima’ Israhet.</p>
<p>INEPPI…..</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI                                                                            Eph 1, 3-6. 11-12</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo! Gi mandanña’-ta yan i Kristo esta Ha bendisi hit ya Ha nå’i hit todu klåsin ispirituhåt na bendision gi langit.  Desdi åntis di u mafa’tinas i tanu’, esta si Yu’us Ha atyik hit para iyon-ña ginin i madanña’-ta yan i Kristo kosaki siña hit mañåntus yan manái difektu gi me’nå-ña. Put i guinaiya-ña na Ha disidi si Yu’us na para u na’famagu’on-ña hit ginin i Kristo–estegui’ i minagof-ña yan i minalago’-ña. Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!</p>
<p>Manmacho’cho’gui todu i kosas siha sigun gi planun Yu’us yan gi disision-ña; ya si Yu’us Ha atyik hit para tåotåo-ña gi dinanña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>I finu’ i Saina.</p>
<p>IBANGHELIU                                                                                   Lk 1, 26-38</p>
<p>ÅLELUIA     Lk 1, 28</p>
<p>MATUNA HÅO ENTRI I FAMALÅO’AN SIHA.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Gi mina’sais mesis, i anghit as Gabriel nina’hånåo as Yu’us guatu gi un songsung giya Galileha ni mafa’nana’an Nasaret, para un bithen ni para u ásagua yan un låhi ni na’ån-ña si Jose, ginin i gima’ David.  Maria na’ån-ña esti na bithen.   Måttu i anghit giya guiya ya ilek-ña, “Na’maguf håo, O sen matuna na finañågu. Matuna håo entri todu i famalåo’an.” Gof inistotba si Maria ni sinangan i anghit, ya nina’manman håfa esti siha na palåbra kumeke’ilekña. Sinangåni ni anghit:  “Cha’-mu ma’å’a’ñåo, Maria, sa’ sen måolik si Yu’us nu hågu.  Siempri mapotgi’ håo ya un fañågu un påtgun låhi, ya un fa’na’an Gui’ Jesus.  U takkilu’ Gui’ ya u ma’ågang Lahin i Mås Takkilu’.  I Saina as Yu’us u nina’i Gui’ ni tronun David, i tatå-ña.  Ya u rai Gui’ para i famagu’un Jacob para todu i tiempu ya i rainon-ña u tai finakpu’.” Ilek-ña si Maria nu i anghit, “Taimanu para u masusedi esti sa’ tåya’ tåotåo pumapatcha yu’?” Manoppi i anghit, “I Espiritu Såntu u tunuk påpa’ gi hilo’-mu, ya i fuetsan i Todu Ha Na’siña un tinampi; put esti na rason i santus na påtgun u ma’ågang Lahin Yu’us. Hahassu i parentes-mu as Isabel. Masångan na ti siña gui’ gumai patgun; låo esta sais mesis mapotgi’, achukka’ sen amku’ gui’. Sa’ para si Yu’us tåya’ ti Ha na’siña.” Ilek-ña si Maria, “Guåhu i tentågu’ i Saina. U macho’gui giya guåhu taimanu ha’ i sinangån-mu.”  Pues diningu gui’ ni anghit.</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN ADBIENTU</h1>
        <p><strong>Date:</strong> December 1, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-adbientu-2/<p>
        <p>FINE’NA NA TINAITAI                                                       Jer 33, 14-16</p>
<p>Un tinaitai ginin i Lepblun i Prufeta as Jeremiah</p>
<p>Ilek-ña iSaina, manmamamaila’ i tiempu anai para bai Hu kumpli i prumesa ni hu fa’tinas yan i familian Israhet yan Hudah.  Atyu siha na ha’åni yan tiempu bai Hu na’dokku’ un hustu na sinisu para si David; Guiya para u chine’gui håfa siha manunas yan hustu para i tanu’.  Guennåo siha na tiempu siempri såfu si Hudah yan asiguråo iya Hirusalen; estigui’ siempri para u mafa’na’an Gui’:  “ISainaGuiya hustisiåt-ta.”</p>
<p>I finu’ i Saina.</p>
<p>INEPPIN I SÅTMU</p>
<p>Ps 25, 4-5. 8-9. 10. 14</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>Hågu hu nanangga todu i diha.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>Puru ha’ mina’åsi’ yan ti matulalaika i chalan iSaina</p>
<p>para atyu i kumukumpli i kuntratå-ña yan i tinago’-ña.</p>
<p>Amigun iSainaatyu siha i muma’añåñagui’ Gui’;</p>
<p>ya i kuntratå-ña para leksion-ñiha.</p>
<p>INEPPI…..</p>
<p>SIGUNDU NA TINAITAI                                                    1 Thes 3, 12-4, 2</p>
<p>Un tinaitai ginin i Kattan San Pablo para i taotåo Thessalonica</p>
<p>Hafañe’lus:</p>
<p>Puedi i Saina u aomenta i ginefli’i’-miyu unu yan ottru yan para todu i taotåo siha ya u chámetgut yan i ginefli’i’-måmi nu hamyu. Gi taiguini na siempri Ha na’fanmetgut hamyu, ya siempri mamprifektu hamyu yan mañåntus gi me’nan i Yi’os-ta yan Tåta yanggin måttu i Saina as Jesus yan todu atyu siha i mananghet-ña.</p>
<p>Putlus uttimu, mañe’lu-hu, hamyu en tingu’ ginin hami taimanu para lina’la’-miyu put i para en na’maguf si Yu’us. Hunggan magåhit, taiguini lina’la’-miyu. Ya på’gu in fafaisin yan in sesehyu’ hamyu gi na’an i Saina as Jesus para en che’gui mås. En tingu’ ha’ i fina’nå’gui ni in na’i hamyu ginin i aoturidåt i Saina as Jesus.</p>
<p>I finu’ i Saina.</p>
<p>IBANGHELIU                                                   Lk 21, 25-28. 34-36</p>
<p>ÅLELUIA     Ps 85, 8</p>
<p>YAN NÅ’I HAM NI SATBASION-MU.</p>
<p>+  Un tinaitai ginin i såntu Ibangheliu sigun i tinigi’ San Lucas</p>
<p>Ilek-ña si Jesus ni mandisipulu-ña:</p>
<p>“U annuk siñåt gi atdao, gi pilan yan gi puti’un. Nasion siha manchachathinassu guini gi tanu’, ya nina’fanatburutåtåo ilun-ñiha put i burukan i tasi yan i napu. Guaha tåotåo siha u fanmåtai put i mina’å’ñåo-ñiha ni para u fanmasusedi guini gi tanu’. I nina’siñan i langit siha u fanmayengyung. Dispues di esti, u mali’i’ ni taotåo siha i Lahin i Taotåo mamamaila’ gi hilu’ i mapagåhis yan dångkulun fuetsa yan gloria. Yanggin matutuhun manmasusedi esti siha, fanohgi tunas yan na’fanngaha’ i ilun-miyu, sa’ esta hihut i mana’librin-miyu.</p>
<p>“Gof adahi hamyu na u fambinila espiritun-miyu ni minaguf tånu’, yan butlacherihas yan kosas tånu’ siha. Esti na na’ma’ñåo ha’åni siempri manhinigif hamyu kalang ókkudu. Esti i Hu såsangan na ha’åni u fåttu gi hilu’ todu i mañåsaga gi hilu’ tånu’. Pues gof adahi hamyu. Fanmanåyuyut sessu ya en fanmanå’i minetgut para en faniskåpa ginin i para u fanmasusedi, yan en fanohgi fitmi gi me’nan i Lahin i Taotåo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIV osino I UTTIMU NA DAMENGGU GI SAKKAN KRISTO RAI</h1>
        <p><strong>Date:</strong> November 24, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiv-osino-i-uttimu-na-damenggu-gi-sakkan-kristo-rai-2/<p>
        <p>FINE’NA NA TINAITAI                                                       Dn 7, 13-14</p>
<p>Un tinaitai ginin i Lepblun i Prufeta as Daniel</p>
<p>Mientras ki sisigi ha’ i manna’manman na lini’e’-hu gi pupuengi, manli’i’ yu’</p>
<p>Unu ni parehu yan i Lahin i Taotåo ni mamamaila’,</p>
<p>gi hilu’ i mapagåhis i langit;</p>
<p>Anai måttu Gui’ guatu gi Un Åmku’</p>
<p>ya maprisenta Gui’ gi me’nå-ña,</p>
<p>Ha risibi i mina’gas, gloria, yan para u fama’rai;</p>
<p>ya i nasion yan i taotåo siha, i difirentis na lingguåhi</p>
<p>u masetbi Gui’.</p>
<p>I mina’gås-ña para todu i tiempu</p>
<p>ni ti para u machule’guan,</p>
<p>i mina’gås-ña ti u madistrosa.</p>
<p>I finu’ i Saina.</p>
<p>INEPPIN I SÅTMU                                                     Ps 93, 1. 1-2. 5</p>
<p>ISaina, Guiya Rai, ma’lak magagugu-ña;</p>
<p>minagågagu iSainaya mabalulutan ni minetgut.</p>
<p>INEPPI…..</p>
<p>Ha na’fitmi fina’tinas-ña nu i tanu’,</p>
<p>ya ti para u mana’kalamtin.</p>
<p>Fitmi i tronu-mu desdi i antigu na tiempu;</p>
<p>gagaigi Håo desdi todu i manaihinekkuk na tiempu,Asaina.</p>
<p>INEPPI…..</p>
<p>Manangokkuyun i tinago’-mu siha magåhit;</p>
<p>i sinantus umatya yan i gimå’-mu,</p>
<p>Asaina, para todu i tiempu.</p>
<p>INEPPI……</p>
<p>SIGUNDU NA TINAITAI                                                             Rv 1, 5-8</p>
<p>Un tinaitai ginin i Lepblun Ribilasion</p>
<p>Si Jesukristo, i fiet na tistigu, i primirisa na Lahi-ña, ni mana’lå’la’ ginin i finatai ya Guiya lokkui’ Ha gubebetna i manrai i tanu’.  Ha guaiya hit, ya ginin i Ha sakrifisiu na finatai-ña Ha na’fanlibri hit ginin i isåo-ta yan Ha na’fanhuyung hit kumu rainun mamåli’ para ta setbi i Yi’os-ña yan Tatå-ña.  Para si Jesukristo gloria yan minetgut para todu i tiempu! Åmen.</p>
<p>Atan ha’, mamamaila’ Gui’ gi mapagåhis!  Todu siempri lumi’i’ Gui’, kuntodu atyu siha i lumånsa Gui’.  Todu i taotåo gi tanu’ u fantristi put Guiya.  Esti siempri masusedi!</p>
<p>“Guåhu i fine’na yan i uttimu,” ilek-ña i Saina, i Todu Ha Na’siña, i gagaigi, i hagas ha’ gagaigi, yan i para u fåttu.</p>
<p>I finu’ i Saina.</p>
<p>IBANGHELIU                                                                     Jn 18, 33-37</p>
<p>ÅLELUIA    Mk 11, 10</p>
<p>U MATUNA I RAINUN I TATÅ-TA AS DAVID NI PARA U FÅTTU!</p>
<p>R.Åleluia.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Finaisin si Jesus as Pilato, “Ada Hågu i Rai i ManHudihos?”  Manoppi si Jesus, “Kåo un såsangan ennåo ginin hagu ha’ mismu na maisa, osino put i masanganem-mu put Guåhu?” Manoppi si Pilato, “Ti Hudihos yu’!  I manachataotåo-mu yan i manmå’gas mamåli’ umintrega Håo mågi giya guåhu.  Håfa bidå-mu?” Manoppi si Jesus:  “I rainok-ku taigui guini gi tånu’.  Yanggin gaigi i rainok-ku guini gi tanu’, siempri u fanmumu i taotåo-hu siha put para bai Hu mariskåta ya mungnga na bai Hu ma’intrega gi ManHudihos.  Låo i rainok-ku taigui guini.”  Put esti, ilek-ña si Pilato, “Pues intonsis na rai Håo?”  Manoppi si Jesus, “Hågu sumångan na rai Yu’. I rason na mafañågu Yu’ guini gi tånu’, put para bai Hu tistigun i minagåhit.  Ya maseha håyi ni ha kumetin maisa gui’ gi minagåhit ha huhunguk i bos-su.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIII DAMENGGU GI UTDINÅRIU NA TIEMPU</h1>
        <p><strong>Date:</strong> November 17, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiii-damenggu-gi-utdinariu-na-tiempu/<p>
        <p>FINE’NA NA TINAITAI                                                       Dn 12, 1-3</p>
<p>Un tinaitai ginin i Lepblun i Prufeta as Daniel</p>
<p>Guåhu si Daniel, hu hunguk esti na finu’ i Saina, gi atyu na tiempu:</p>
<p>“Atyu na tiempu para u kahulu’</p>
<p>si Miguel, i ma’gas na prinsipi,</p>
<p>i guåtdian i taotåo-mu siha;</p>
<p>Un tiempu esti i tåya’ parehuña para trinisti,</p>
<p>desdi ki matutuhun i nasion siha asta atyu na tiempu.</p>
<p>Atyu na tiempu u faniskåpa i taotåo-mu,</p>
<p>todu atyu siha i manmatugi’ na’an-ñiha gi lepblu.</p>
<p>Meggai gi entalu’ atyu siha i manmamaigu’</p>
<p>gi halum potbus gi tanu’ u fanmakmåta;</p>
<p>Guaha siha para u fanlå’la’ para todu i tiempu,</p>
<p>ottru siha u fanggaigi gi taihinekkuk na linihan yan disgråsia.</p>
<p>Låo i manomtum u fansen ma’lak</p>
<p>kalang i mina’lak i mapagåhis,</p>
<p>Ya atyu siha i kumundusi i linahyan para i hustisia</p>
<p>u fanmama’istreyas para todu i tiempu.”</p>
<p>I finu’ i Saina.</p>
<p>INEPPIN I SÅTMU                                                     Ps 16, 5. 8. 9-10. 11</p>
<p>Asaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu;</p>
<p>kuntodu i tataotåo-hu gai kumfiånsa;</p>
<p>Sa’ ti para Un abandona i anti-hu para i sampapa’ na tånu’,</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fa’nu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>SIGUNDU NA TINAITAI                                                    Heb 10, 11-14. 18</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Kada påli’ Hudihos ha chocho’gui i sitbision-ña kada diha ya ha ufreresi kada biåhi mamparehu ha’ na sakrifisiu; låo esti siha na sakrifisiu ti siña manmamunas isao.   Låo i Kristo unu ha’ na sakrifisiu Ha cho’gui put i isao siha, un inifresi ni ifektibu para todu i tiempu, ya dispues matå’chung gi agapa’ na bånda gi as Yu’us.  Guennåo nai Ha nanangga i Kristo si Yu’us para u po’lu i inimigu-ña siha kumu oddas i addeng-ña.  Intonsis, ginin i unu ha’ na sakrifisiu esta Ha gånna para todu i tiempu atyu siha i mana’fanggåsgas ginin i isao.</p>
<p>Intonsis, dispues di manma’asi’i esti siha, ti prisisu esta na u guaha inifresi para åpas isao.</p>
<p>I finu’ i Saina.</p>
<p>IBANGHELIU                                                                     Mk 13, 24-32</p>
<p>ÅLELUIA     Lk 21, 36</p>
<p>KOSAKI SIÑA HAMYU MANDIKNU MANOHGI GI</p>
<p>ME’NAN I LAHIN I TAOTÅO.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ilek-ña si Jesus nu i mandisipulu-ña:</p>
<p>“Duråntin atyu na tiempu dispues di todu klåsin pinadesi u homhum i atdao, ti u fanina i pilan, ya u famoddung i puti’un siha ginin i langit, ya i nina’siñan i langit u mayengyung.  Pues siempri u mali’i’ ni taotåo siha i Lahin i Taotåo mamamaila’ gi mapagåhis yan dångkulun fuetsa yan gloria. Siempri Ha na’fanhånåo i tentago’-ña manånghit para u mana’fanetnun i inayek-ña siha ginin i kuåttru na direksion, ginin i mås chågu’ na bånda gi tanu’ yan gi langit.</p>
<p>“Fanmañuli’ liksion ginin i trongkun figus. Yanggin esta misin i trongku chigo’-ña ya ha tutuhun mambinga, pues en tingu’ na esta hihihut i tiempun maipi.  Taiguennåo ha’ lokkui’, yanggin en li’i’ esti siha na manmåsusesedi, en tingu’ na hihihut Gui’, listu Gui esta.  Åmen, bai Hu asigura hamyu, na ti u faloffan esti na hinerasion astaki manmåsusedi esti siha. I langit yan i tanu’ u fanhokkuk, låo i palabrås-su ni nungka.</p>
<p>“Tåya’ ni unu tumungu’ put i eksåktu na ha’åni pat ora, ni i manånghit gi langit pat i Lahi-ña, låo solu i Tata ha’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXII DAMENGGU GI UTDINÅRIU NA TIEMPU</h1>
        <p><strong>Date:</strong> November 10, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                       1 Kgs 17, 10-16</p>
<p>Un tinaitai ginin i fine’na na Lepblun i Manrai</p>
<p>I prufeta as Elijah humånåo para Zarephath.  Anai måttu gui’ gi intrådan i siudå, iståba guennao un bi’uda ni ngumangayu; ya ha ågang gui’, “Put fabot chuli’i’ yu’ mågi un pusuelun hånum para bai hu gimin.”  Humånåo i palåo’an para u chuli’, ya inessalågui gui’, “Put fabot fañuli’ mågi dididi’ pån.”  Manoppi i palåo’an, “Kumu låla’la’ iSaina, i Yi’os-mu, trabiha ti mama’titinas yu’ pån; ennåo ha’ i un puñu na arina tetehnan gi tåru yan dididi’ låña gi buteya.  Ti åpmam ha’ na ngumangayu yu’ ya para bai hu hålum ya bai hu fama’tinas para guåhu yan i lahi-hu; ya yanggin munhåyan ham chumotchu para bai in matai.”  Ilek-ña si Elijah,</p>
<p>“Cha’-mu ma’å’añåo.”  “Hånåo ya un cho’gui håfa gaigi gi intension-mu.  Låo fama’tinas finene’na dikiki’ na brohas ya un chuli’i’ yu’ mågi.  Dispues nai un fama’tinas para hågu yan i lahi-mu.  Sa’ iSaina, i Yi’us Israhet, ilek-ña, “Ti u hokkuk i tårun arina, yan ti u ånglu’ i buteyan låña, asta atyu na ha’åni anai para u na’uchan iSaina.”  Pues må’pus gui’ ya ha cho’gui taimanu ha’ ilek-ña si Elijah.  Sumiña gui’ chumotchu yan i lahi-ña yan si Elijah un åñu; ti humokkuk i tårun arina, yan ti umånglu’ i buteyan låña, taimanu ha’ i ilek-ña iSainaginin as Elijah.</p>
<p>I finu’ i Saina.</p>
<p>INEPPIN I SÅTMU                                                     Ps 146, 7. 8-9. 9-10</p>
<p>Osino</p>
<p>ÅLELUIA.</p>
<p>ISainaas Yu’us fi’et para todu i tiempu,</p>
<p>Ha nåna’i hustisia i manmapetsisigi,</p>
<p>yan nengkannu’ para i manñålang.</p>
<p>ISainaHa sosotta i manmapreresu.</p>
<p>INEPPI……</p>
<p>ISainamuna’fanmanlili’i’ i mambåtchit;</p>
<p>iSainaHa håhatsa hulu’ atyu siha i manetekkun påpa’.</p>
<p>ISainaHa guaiya i manunas;</p>
<p>ISainaHa prutetehi i manistrangheru.</p>
<p>INEPPI…..</p>
<p>Ha sustetieni i manai saina yan i mambi’uda,</p>
<p>låo Ha kokontra i kinalamtin i manailayi.</p>
<p>ISainau fanggubetna para todu i tiempu,</p>
<p>i Yi’os-mu, O Sion, para todu i hinerasion.  Åleluia!</p>
<p>INEPPI…..</p>
<p>SIGUNDU NA TINAITAI                                                    Heb 9, 24-28</p>
<p>Un tinaitai ginin i Katta para i ManHibrehu</p>
<p>Ti humålum i Kristo gi fina’tinas tåotåo na Sagrådu na Lugåt, ni atyu i makopia ginin i magåhit.  Humålum Gui’ gi langit mismu, anai gaigi Gui’ a’annuk put hita gi me’nan Yu’us.  I Mås Må’gas Påli’ i ManHudihos humåhalum kada såkkan gi Mås Sagrådu na Lugåt ha chuchuli’ i haga’ gå’ga’.  Låo i Kristo ti humåhalum para u ufresin maisa Gui’ meggai na biåhi, sa’ siempri kumeke’ilek-ña na debidi u famadesi meggai na biåhi desdi i tutuhun i tanu’.  Inlugåt, på’gu anai esta kumeke hokkuk i tiempu, umannuk Gui’ un biåhi ha’, para u funas i isao ginin i sakrifision-ña mismu.  Interu i taotåo debidi u fanmåtai un biåhi, ya dispues di ennåo debidi u fanmahusga as Yu’us.  Gi taiguini na manera i Kristo lokkui’ ma’ufresi Gui’ un biåhi kumu sakrifisiu para u funas i isao i linahyan.  Siempri umannuk Gui’ sigundu biåhi, åhi’ ti para u famunas isao, låo para u såtba atyu siha i numanangga Gui’.</p>
<p>I finu’ i Saina.</p>
<p>IBANGHELIU                                                                     Mk 12, 38-44</p>
<p>ÅLELUIA    Mt 5, 3</p>
<p>SA’ U IYUN-ÑIHA I RAINUN I LANGIT.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai mamfina’nåna’gui siha ilek-ña, “Gof adahi hamyu ni atyu siha i iskribas, yan-ñiha manlåoya yan i anåkku’ na magagun-ñiha ya manmasaluluda kun rispetu gi pupbliku; ma’a’ayik i ispesiåt na tå’chung gi halum i sinagoga yan i mås måolik na tå’chung gi giput. Mafa’bababa i mambi’uda siha yan masakkekenguan ni gima’-ñiha, ya dispues mana’a’annuk na anåkku’ tinayuyut-ñiñiha!  I kastigun-ñiha siempri taiguennåo ha’ inatdet-ña!”</p>
<p>Anai matå’chung si Jesus påpa’ gi un bånda ya iståba i kahun limosna gi ottru bånda, Ha ripåra i linahyan ni manmamomo’lu limosna hålum gi kahun.  Meggai na manriku manmamo’lu hålum dångkulu na kantidå; låo un popbli na bi’uda måttu ya mamo’lu hålum dos dikiki’ na salåppi’ ni balin un sentimu.   Ha ågang guatu i mandisipulu-ña ya ilek-ña nu siha,  “Åmen, malagu’ Yu’ na en ripåra na meggaiña limosnån-ña esti i pepbli na bi’uda ki todu atyu siha i esta manmanlimosna.   Siha manmannå’i ginin i meggai na sepblan-ñiha, låo esti na bi’uda mannå’i ginin i pinepblen-ña, todu i mantension-ña para lumå’la’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu-3/<p>
        <p>FINE’NA NA TINAITAI                                                                                  Dt 6, 2-6</p>
<p>Un tinaitai ginin i Lepblun Deuteronomy</p>
<p>Ha sangåni si Moises i taotåo siha:  Ma’añågui iSaina, i Yi’us-miyu, yan kimpli i areklamentu yan i tinago’-ña ni hu tåtagu’ hamyu, ya siempri mananåkku’ ha’anin-miyu.  Pues fanekkunguk, hamyu ni ManIsrailitas, yan na’siguru na en kimpli esti siha, kosaki siña manlåhyan yan manggefsaga hamyu, taimanu ha’ i prinimetin iSainai Yi’us i tatan-miyu, ni para en fannina’i un tånu’ ni mimilalak letchi yan miet.  “Ekkunguk, hamyu ni ManIsrailitas!  ISaina, Guiya Yu’os-ta, yan Guiya ha’ na maisa!  Put ennåo na debidi en gofli’i’ i Saina, i Yi’us-miyu, yan todu i kurason-miyu, yan todu i antin-miyu, yan todu i nina’siñan-miyu.  Gef ekkunguk esti siha na finihu’ ni hu sangångani hamyu på’gu na ha’åni.</p>
<p>I finu’ i Saina.</p>
<p>INEPPIN I SÅTMU                                                                  Ps 18, 2-3. 3-4. 47. 51</p>
<p>Hu gofli’i’ Håo, OAsaina, Hågu i fuetsåk-ku,</p>
<p>OAsaina, Hågu i atcho’-hu, i fanliheng-hu yan i nana’librek-ku.</p>
<p>INEPPI…..</p>
<p>Yu’os-su, Hågu muna’a’attuk yu’ na åtchu’,</p>
<p>Hågu i pattang-hu, i sumåtba yu’ na kånghilun, i fanatok-ku!</p>
<p>Umessalåo yu’, u matuna iSaina,</p>
<p>esta mana’såfu yu’ ginin i maninimigu-hu.</p>
<p>INEPPI…..</p>
<p>Låla’la’ iSaina!  Yan u matuna i atcho’-hu!</p>
<p>U mana’takkilu’ si Yu’us i nana’librek-ku!</p>
<p>Hågu muna’fanggånna mandångkulu na gera i rai,</p>
<p>ya kariñosu Håo ni atyu i Un olius.</p>
<p>INEPPI…..</p>
<p>SIGUNDU NA TINAITAI                                                                               Heb 7, 23-28</p>
<p>Un tinaitai ginin i Katta para i ManHibrehu</p>
<p>Estigui’ ottru difirensia: bula ni atyu i ottru klasin mamåli’ sa’ manmåmatai siha ya ti siña makuntenuha i che’chu’-ñiha. Låo si Jesus låla’la’ para todu i tiempu, ya i che’cho’-ña kumu  påli’ åhi’ ti humåhanåo para guatu gi ottru tåotåo. Put ennåo na siña Gui’ på’gu yan todu i tiempu, Ha såtba atyu siha i manmåfattu as Yu’us ni manisgin iya Guiguiya, sa’ låla’la’ Gui’ para todu i tiempu para u bensi si Yu’us put siha.Intonsis, Guiya si Jesus i Takkilu’ na Påli’ anai gaigi atyu siha i ta nisisita. Såntus Gui’; tåya’ difektu osino isao giya Guiya; mana’sahngi Gui’ ginin i mani’isao ya ma kåhat Gui’ gi hilu’ i langit siha. Ti parehu Gui’ yan i pumalu na takkilu’ påli’; ti ha nisisita na u fanufresi sakrifisiu kada diha fine’na para i isåo-ña mismu ya dispues para i isao tåotåo siha. Manufresi Gui’ unu na sakrifisiu, un biåhi ha’ para todu i tiempu, anai Ha ufresin maisa Gui’. I Lai Moises ha apupunta lalåhi siha ni guaha difektun-ñiha para takkilu’ na påli’; låo i prumesan Yu’us ni Ha fa’tinas gi botu, ni måttu dispues di i Lai, Ha apunta i Lahi-ña, ni hagas ha’ tåya’ difikton-ña desdi i manaihinekkuk na tiempu.</p>
<p>I finu’ i Saina.</p>
<p>IBANGHELIU                                                                                     Mk 12, 28-34</p>
<p>ÅLELUIA    Jn 14, 23</p>
<p>YA U GINIFLI’I’ AS TATÅ-HU, YA SIEMPRI BAI</p>
<p>IN FÅTTU GIYA GUIYA.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Unu gi eskribas nu i humunguk si Jesus mannåna’i manmåolek na ineppi malak guatu, ya ha faisin Gui’, “Håfa na tinagu’ i mås imputtånti gi entri todu?”Ilek-ña si Jesus, “Estigui’ i mås imputtånti.</p>
<p>Fanékkunguk, ManIsrailitas!</p>
<p>I Saina i Yu’os-ta Guiya ha’ na maisa Saina.Debidi un gofli’i’ i Saina i Yu’os-mu</p>
<p>yan todu i kurason-mu,</p>
<p>yan todu i anti-mu,</p>
<p>yan todu i hinassom-mu,</p>
<p>yan todu i fuetsåm-mu.</p>
<p>Estigui’ i mina’dos mås imputtånti na tinagu’:</p>
<p>Debidi un gofli’i’ i prohimu-mu taiguihi i un gofli’i’ håo.</p>
<p>Tåya’ ottru tinagu’ mås imputtånti ki esti i dos.”</p>
<p>Ilek-ña i eskribas as Jesus, “Måolik bidå-mu, Ma’estru! Mågahit, taimanu ha’ i ilek-mu, na i Saina ha’ Guiya Yu’us, ya tåya’ ottru yu’us fuera ki Guiya. Ya debi i taotåo di u gofli’i’ si Yu’us yan todu i kurason-ña, yan todu i hinasson-ña, yan todu i fuetsån-ña, yan debidi u gofli’i’ i prohimu-ña taiguihi i ginifli’e’-ña nu guiya. Måolek-ña ha’ makumpli esti i dos na tinagu’ ki u makonni’ i ga’ga’ para u måsonggi gi attat pat u ma’ufresi ottru klåsin sakrifisiu para si Yu’us.” Ha ripåra si Jesus na tomtum ineppen-ña, put ennåo na sinangåni gui’, “Ti chågu’ håo ginin i Rainun Yu’us.” Dispues di esti tåya’ umatotga fumaisin si Jesus mås kuestion.</p>
<p>I Ibangheliun i Saina</p>

        </section>
        <hr>
        
        <section>
        <h1>XXX DAMENGGU GI UTDINÅRIU NA TIEMPU</h1>
        <p><strong>Date:</strong> October 27, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxx-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                   Jer 31. 7-9</p>
<p>Un tinaitai ginin i Lepblun i Prufeta as Jeremiah</p>
<p>Taiguini ilek-ña iSaina:</p>
<p>Fanessalåo put minaguf para si Jacob,</p>
<p>saluda i ma’gas i nasion siha;</p>
<p>pruklåma i tininan-miyu ya en sangan:</p>
<p>Esta Ha na’fanlibri iSainai taotåo-ña,</p>
<p>i mañopbla giya Israhet.</p>
<p>Atan ha’, sa’ bai Hu konni’ siha tåtti</p>
<p>ginin i sangkattan na tånu’;</p>
<p>Bai Hu rikohi siha ginin todu i puntan tånu’,</p>
<p>kuntodu i mambåchit yan i mange’yåo,</p>
<p>I mannåna yan i manmapotgi’ siha;</p>
<p>u fana’lu tåtti kalang un dångkulu na tropa.</p>
<p>Mangåkati anai manhånåo,</p>
<p>låo Guåhu bai kunsuela yan bai giha siha;</p>
<p>Bai Hu konni’ siha guatu gi be’bu’ hånum,</p>
<p>gi yånu na chålan, kosaki tåya’ u matompu’.</p>
<p>Sa’ tåta Yu’ para si Israhet, si Efraim i primirisa.</p>
<p>I finu’ i Saina.</p>
<p>INEPPIN I SÅTMU                                                               Ps 126, 1-2. 2-3. 4-5. 6</p>
<p>YA MAMBULA HIT MINAGUF.</p>
<p>Anai ha konni’ tåtti i Saina atyu siha i manmapreresu giya Sion,</p>
<p>kulang hit atyu siha na tåotåo ni manmangguiguifi.</p>
<p>Atyu nai bula chålik gi pachot-ta,</p>
<p>yan mangånta minaguf i hila’-ta.</p>
<p>INEPPI…..</p>
<p>Pues masångan gi entri i nasion siha,</p>
<p>“Mandångkulu siha fina’tinås-ña iSainapara siha.”</p>
<p>Mandangkulu siha fina’tinås-ña iSainapara hita.</p>
<p>Mansen maguf hit magåhit!</p>
<p>INEPPI…..</p>
<p>Na’ta’lu tåtti i suettin-måmi,Asaina,</p>
<p>kalang i anglu’ na fondun sadduk giya ‘Negeb’.</p>
<p>Atyu siha i manmanånanum gi trinisti</p>
<p>u fanessalåo minaguf yanggin manmango’ku’.</p>
<p>INEPPI…..</p>
<p>Maskiseha mangåkati mientras manhåhanao mo’na,</p>
<p>makikilili i kestat simiya,</p>
<p>U fana’lu tåtti mane’essalåo minaguf,</p>
<p>ma’u’uma i manohun kusetcha.</p>
<p>INEPPI…..</p>
<p>SIGUNDU NA TINAITAI                                                                             Heb 5, 1-6</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>Kada takkilu’ na påli’ ma’a’atyik entri i mangga’chong-ña yan ma’apupunta para u setbi si Yu’us put siha, para u ufresi i sakrifisiu siha yan inifresi put i isao. Ya put i guiya mismu ñaba’ gui’ gi meggai na puntu, pues siempri pasensia gui’ para i maniknurånti yan i manlalachi. Ya put i guiya mismu ñaba’ gui’, debidi u fanufresi sakrifisiu åhi’ ti put i ottru tåotåo ha’ siha sinoki put i isåo-ña lokkui’. Tåya’ ni unu uma’atyik para guiya mismu i onrun i takkilu’ na påli’. Si Yu’us ha’ na maisa siña umågang i taotåo para u takkilu’ na påli’–taimanu ha’ anai ma’ ågang si Aaron. Gi etmismu manera, ti Guiya i Kristo numå’in maisa Gui’ ni onrun i takkilu’ na påli’. Inlugåt ilek-ña si Yu’us nu Guiya, “Hågu Lahi-hu Håo; på’gu na ha’åni nai Guåhu Tatå-mu.” Ha sångan lokkui’ gi ottru bånda, “Hågu siempri påli’ Håo para todu i tiempu, gi pinali’ sigun gi otdin Melchizedek.”</p>
<p>I finu’ i Saina.</p>
<p>IBANGHELIU                                                                                               Mk 10, 46-52</p>
<p>ÅLELUIA</p>
<p>YA HA NÅ’I HIT LINA’LA’ GININ I IBANGHELIU.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Anai kokokuyung si Jesus yan i mandisipulu-ña yan un linahyan tåotåo ginin ‘Jericho’, iståba guihi si Bartimaeus (lahin Timeo) un båtchit ni matåta’chung ya ume’egagåo gi kantun chålan. Anai ha hunguk na si Jesus tåotåo Nasaret esti, ha tutuhun umågang, “Jesus, Lahin David, gai ma’asi’ nu guåhu!” Meggai na tåotåo lumalåtdi gui’ put i para u famatkilu, låo mås a’gang essalåo-ña, “Lahin David, gai ma’asi’ nu guåhu!” Pumåra si Jesus ya ilek-ña, “Ågang gui’ mågi.” Mientras ma’å’agang guåtu i batchit, masangåni gui’, “Cha’-mu gagai ma’a’ñao nu Guiya! Kahulu’ sa’ ina’agang håo!” Ha yuti’ñaihun i magagu-ña, ya manggaloppi hulu’ ya malak guatu gi as Jesus. Finaisin gui’ as Jesus, “Håfa malago’-mu bai Hu cho’gui nu hågu?” Manoppi i batchit, “Rabboni, malagu’ yu’ manli’i’.” Sinangåni as Jesus, “Sigi gi hinanåo-mu! I hininggem-mu muna’homlu’ håo.” Insigidas sumiña gui’ manli’i’ ya ha tattiyi si Jesus hulu’ gi chalan.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIX DAMENGGU GI UTDINÅRIU NA TIEMPU</h1>
        <p><strong>Date:</strong> October 21, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxix-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Is 53, 10-11</p>
<p>Un tinaitai ginin i Lepblun i Prufeta as Isaiah</p>
<p>Låo nina’maguf iSaina</p>
<p>anai hineññu’ Gui’ ni pinadesi.</p>
<p>Yanggin Ha nå’inñaihun i lina’lå’-ña para apas i isao,</p>
<p>pues siempri mananåkku’ ha’anin-ñiha i famagu’on-ña,</p>
<p>ya u makumpli i finu’ iSainaginin Guiya.</p>
<p>Sa’ put i pinadisi-ña</p>
<p>siempri Ha li’i’ i inina gi mina’lak i ha’åni;</p>
<p>Ginin i pinadesin i tentago’-hu, meggai u nina’fanggåsgas,</p>
<p>ya Guiya u kinatga i isao-ñiha.</p>
<p>I finu’ i Saina.</p>
<p>INEPPIN I SÅTMU                                                               Ps 33, 4-5. 18-19. 20-22</p>
<p>MIENTRAS IN PEPE’LU I INANGOKKUN-MÅMI GIYA HÅGU.</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                             Heb 4, 14-16</p>
<p>Un tinaitai ginin i Katta para i ManHibrehu siha</p>
<p>Hafañe’lus:</p>
<p>Intonsis, maila’ ya ta go’ti fitmi i hinenggi ni ta prufefesa.  Gaigi giya hita i Takkilu’ na Påli’ ni esta ginin i me’nan Yu’us–Guiya si Jesus, i Lahin Yu’us.  I Takkilu’ na Påli’ åhi’ ti taklalu’ Gui’ put i manñaba’ hit.  Inlugåt, i Takkilu’ na Påli’ matenta Gui’ todu klåsi parehu yan hita, låo ti umisao.  Pues maila’ ya ta na’guaha kumfiånsa ya ta fanhånåo guatu gi tronun Yu’us, anai gaigi i gråsia.  Atyu nai siempri ta risibi i mina’åsi’ yan ta sodda’ i gråsia para u ayuda hit yanggin ta nisisita.</p>
<p>I finu’ i Saina.</p>
<p>IBANGHELIU                                                                                   Mk 10, 35-45</p>
<p>ÅLELUIA</p>
<p>YA PARA U NÅ’INÑAIHUN I LINA’LÅ-ÑA PUT PARA U SÅTBA I LINAHYAN.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>I lalåhin Zebedee, si Santiago yan Juan, manmalak guatu gi as Jesus ya ilik-ñiha, “Ma’estru, malagu’ ham na Un nå’i ham ni finaisin-måmami.” Ilek-ña si Jesus, “Håfa atyu?” Manoppi i dos, “Para Un na’siguru na unu giya hami u fatå’chung gi agapa’-mu ya i ottru gi akagguem-mu yanggin måttu Håo gi gloriå-mu.” Manoppi si Jesus, “Ti en tingu’ håfa en fafaisin. Kåo siña en gimin i kalis i pinadesi ni para bai Hu gimin, pat en fanmatakpångi taimanu i matakpångek-ku?” Manoppi i dos, “Hunggan.” Ilek-ña si Jesus nu siha, “I kålis ni para bai Hu gimin; hamyu lokkui’ en gimin; ya en saonåo lokkui’ masupuk yan Guåhu gi tinakpångi. Låo put i para håyi u fatå’chung gi agapa’-hu pat i akagguek-ku ti Guåhu para bai hu disidi; guaha esta para u dinisidi ennåo para atyu siha i esta manmapriparåyi.” Anai mahunguk esti ni dies na manapostulis nina’fambubu as Santiago yan Juan.  Maninagang siha as Jesus ya mansinangåni siha, “En tingu’ ha’ atyu i MamPagånu siha ni manggái åoturidåt na mahohoñu’ atyu siha i manggaigi gi papa’-ñiha; i manakkilu’ siha na tåotåo mana’masesienti i imputtantin-ñiha.  Ti siña na en fanaiguennåo.  Maseha håyi giya hamyu ni malagu’ tumakkilu’ debidi u sitbentin i pumalu siha; maseha håyi ni malagu’ yumahululu’ debidi u isklåbun i pumalu siha.  I Lahin i Taotåo ti måttu para u masetbi sinoki para u fañetbi…para u nå’inñaihun i lina’lå’-ña put para u såtba i linahyan.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU</h1>
        <p><strong>Date:</strong> October 13, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Wis 7, 7-11</p>
<p>Un tinaitai ginin i Lepblun Tinemtum</p>
<p>Manåyuyut  yu’, ya manå’i yu’ tiningu’ para bai hu fangumprendi;</p>
<p>Manggågåo yu’, ya måttu i espiritun Tinemtum giya guåhu.  Mås ya-hu</p>
<p>esti ki pudet yan tronun rai, Ya kalang manaibali i rikesa yanggin</p>
<p>manma’akumpåra yan esti, ni ti hu akumpåra esti yan i mangguaguan na</p>
<p>alåhas; Sa’ gi me’nan esti, todu i oru kalang dididi’ na unai, ya i salåppi’ gi</p>
<p>me’nan esti kalang fachi’.  Mås ya-hu esti ki hinemlu’ yan buninitu.</p>
<p>Hu atyik esti mås ki i inina, sa’ i mina’lakña tåya’ nai maigu’.  Låo todu</p>
<p>klåsin minaolik mancháfattu giya guåhu yan esti, ya manggaigi todu klåsin</p>
<p>rikesa gi kannai-ña.</p>
<p>I finu’ i Saina.</p>
<p>INEPPIN I SÅTMU                                                               Ps 90, 12-13. 14-15. 16-17</p>
<p>YA IN FANGÅNTA GI MINAGUF.</p>
<p>Fa’nå’gui ham tumufung dinanchi i ha’ånin-måmi,</p>
<p>kosaki siña manomtum kurason-måmi.</p>
<p>Na’pasensia Håo, OAsaina! Kuåntu dihas tetehnan?</p>
<p>Gai ma’asi’ nu i tentago’-mu siha!</p>
<p>INEPPI…..</p>
<p>Na’fambula ham ni yine’ase’-mu yanggin manana,</p>
<p>kosaki siña manmaguf ham mangånta todu i ha’ånin-måmi.</p>
<p>Na’fanmaguf ham put atyu siha na ha’åni anai Un kastiga ham,</p>
<p>put atyu siha na såkkan anai in padesi tinailayi.</p>
<p>INEPPI…..</p>
<p>Na’li’i’ i tentago’-mu ni bidå-mu siha</p>
<p>yan i famagu’un-ñiha ni gloriå-mu;</p>
<p>Puedi u iyun-måmi i kariñosu na inadahin iSainai Yi’us-måmi;</p>
<p>Na’misin i che’chu’ i kannai-måmi!</p>
<p>Na’misin i che’chu’ i kannai-måmi!</p>
<p>INEPPI…..</p>
<p>SIGUNDU NA TINAITAI                                                                             Heb 4, 12-13</p>
<p>Un tinaitai ginin i Katta para i ManHibrehu</p>
<p>Hafañe’lus:</p>
<p>I finu’ Yu’us låla’la’ yan aktibu, mås malåktus ki i sapbli ni dopbli tatagå’-ña. Ha duduluk asta i yahålulum, anai uma’asudda’ i anti yan i espiritu, yan anai dumadañña’ i kuyintura yan i titanus to’lang.  Ha huhusga todu i disehu yan i hinassu gi kurason tåotåo. Tåya’ ni håfa siña manå’na’ ginin as Yu’us; interu i fina’tinas atbettu ya tåya’ mabababa gi me’nan i matå-ña. Ya giya Guiya nai debidi ta fanmannå’i kuenta.</p>
<p>I finu’ i Saina.</p>
<p>IBANGHELIU                                                                                   Mk 10, 17-30</p>
<p>ÅLELUIA</p>
<p>U IYUN-ÑIHA I RAINUN I LANGIT.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Mientras kokokuyung si Jesus sa’ para u hånåo malålagu guatu giya Guiya un tåotåo, ya dumimu påpa’ gi me’nå-ña ya ilek-ña, “Måolik na Ma’estru, håfa debidi bai hu cho’gui para bai hu risibi i taihinekkuk na lina’la’?”  Manoppi si Jesus, “Håfa na un ågang Yu’ måolik?  Tåya’ måolik na si Yu’us ha’. Un tungu’ ha’ i tinagu’ siha: Cha’-mu famumunu’; cha’-mu umadutteteriu; cha’-mu fañåñakki; cha’-mu fansiknanani ni mandagi; cha’-mu fama’bababa tåotåo; onra si tatå-mu yan nanå-mu.”  Manoppi i taotåo, “Ma’estru, hu kumpli todu esti siha desdi i hiniben-hu.” Pues inatan gui’ as Jesus kun guinaiya ya ilek-ña nu guiya, “Guaha tetehnan debidi un cho’gui. Hånåo ya un bendi i guinaha-mu ya un nå’i i mamopbli; ya un gai guinaha gi langit. Dispues di ennåo, fåttu ya un dalalaki Yu’.”  Dispues di Ha sångan esti siha nina’tristi matå-ña.  Må’pus gui’ tritristi, sa’ meggai guinaha-ña.Manatan si Jesus ya ilek-ña ni mandisipulu-ña, “Ai na minapput i riku na tåotåo humålum gi Rainun Yu’us!”  Nina’fansen manman i mandisipulu ni esti na fino’-ña.  Pues Ha ripiti si Jesus håfa ilek-ña, “Famagu’on-hu, ai na minapput humålum gi Rainun Yu’us!  Guse’ña humålum i kameyu gi madduk håguha ki un riku para u hålum gi Rainun Yu’us.”  Nina’fanmås manman ni esti, pues manasangani, “Intonsis håyi siña masåtba?”  Ha na’chettun i inatan-ña si Jesus giya siha ya ilek-ña, “Para i taotåo hunggan impusipbli, låo para si Yu’us, åhi’; todu pusipbli para si Yu’us.”  Pues si Pedro ha atotga sumangåni Gui’, “In dingu todu i guinahan-måmi ya in dalalaki Håo!”  Manoppi si Jesus, “Åmen, bai Hu asigura hamyu, tåya’ ni dumingu i gimå’-ña, mañe’lu-ña, nanå-ña pat tatå-ña, famagu’on-ña pat prupiedåt-ña put Guåhu yan i ibangheliu ya ti u risibi guini na tiempu sien buettas mås na guma’, che’lu siha, nåna, famagu’un yan prupiedåt–ya fuera di esti para un ma petsigi–ya gi mamamaila’ na tiempu un manå’i taihinekkuk na lina’la’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVII DAMENGGU GI UTDINÅRIU NA TIEMPU</h1>
        <p><strong>Date:</strong> October 7, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Gn 2, 18-24</p>
<p>Un tinaitai ginin i Lepblun Genesis</p>
<p>Ilek-ña si Yu’us iSaina:  “Ti måolik na u guiguiya ha’ na maisa i lahi.  Bai Hu fa’tinåsi gui’ ga’chong-ña ni afakcha’-ña.”  Intonsis si Yu’us iSainaHa fa’tinas ginin i tanu’ todu klåsi ni manmachålik na gå’ga’, yan paluma gi airi, ya Ha konni’ esti siha guatu giya guiya para u li’i’ håfa para u fanfina’na’an; maseha håfa ni ha fa’na’an siha pues ennåo para na’an-ñiha.  I lahi ha nå’i na’an-ñiha todu i guaka, i paluman i airi, yan i manmachålik na gå’ga’; låo tåya’ umafakcha’ para ga’chong-ña.</p>
<p>Pues si Yu’us iSainaHa na’maigu’ maffung i lahi, ya anai mamaigu’, Ha laknus unu gi kustiyås-ña ya Ha tåmpi ni sensin anai iståba i kustiyas.  Intonsis, si Yu’us iSainaHa fotma i palåo’an ginin i kustiyas ni Ha chuli’ ginin i lahi.  Anai Ha konni’ i palåo’an guatu gi lahi, ilek-ña i lahi:  “Putfin, i te’lang ginin i te’lång-hu, i sensin ginin i sinsen-hu; guiya esti u ma’ågang palåo’an’, sa’ ginin i lahi na mafa’tinas gui’.”  Put esti na rason na i lahi para u dingu si tatå-ña yan nanå-ña ya u dañña’ yan i asaguå-ña, ya u fama’un tåtaotåo i dos.</p>
<p>I finu’ i Saina.</p>
<p>INEPPIN I SÅTMU                                                                           Ps 128, 1-2. 3. 4-5. 6</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ubas</p>
<p>gi uriyan i lamasa-mu.</p>
<p>INEPPI…..</p>
<p>Atan ha’, sa’ taiguini u fanmabendisi</p>
<p>i lalåhi ni manma’ånåo niSaina.</p>
<p>Puedi iSainaun binendisi ginin Sion:</p>
<p>todu i ha’ånin i lina’lå’-mu</p>
<p>kosaki un såonåo gi minaguf Hirusalen.</p>
<p>INEPPI…..</p>
<p>Ya un lå’la’ para un li’i’ i famagu’un i famagu’on-mu.</p>
<p>Pås para Israhet!</p>
<p>INEPPI…..</p>
<p>SIGUNDU NA TINAITAI                                                                            Heb 2, 9-11</p>
<p>Un tinaitai ginin i Katta para i ManHibrehu</p>
<p>Hafañe’lus;</p>
<p>Låo ta lili’i’ si Jesus, Guiya ni mana’takpapa’ña un råtu ki i manånghit, kosaki ginin i gråsian Yu’us u måtai put todu. Ta lili’i’ Gui’ på’gu makurorona ni gloria yan onru put i finatai ni Ha padesi.  Dinanchi bidå-ña si Yu’us sa’ ginin i pinadesin Jesus na Ha na’suha ginin Guiya todu i ti mamprifektu, sa’ put i Guiya si Yu’us muna’fanhuyung yan sumusteteni i kosas siha, put i para u na’fañåonåo meggai na famagu’on-ña gi gloria.  Si Jesus gumigiha siha guatu gi satbasion.  Ha na’fanggåsgas si Jesus i taotåo siha ginin i isao-ñiha, ennåo mina’ Guiya yan atyu siha i mana’fanggåsgas parehu Tatan-ñiha.  Put ennåo na ti mamåhlåo si Jesus para u ågang siha mañe’lu-ña.</p>
<p>I finu’ i Saina.</p>
<p>IBANGHELIU                                                                                   Mk 10, 2-16</p>
<p>ÅLELUIA</p>
<p>SIEMPRI SUMÅGA SI YU’US GIYA HITA YAN I</p>
<p>KABÅLIS NA GUINAIYA.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Unus kuåntus MamFarisehu siha manmåttu guatu ya put i para u machagi Gui’, mafaisin si Jesus kåo mapitmiti i lahi para u dibutsia i asaguå-ña. Manoppi ya ilek-ña, “Håfa mantinagu’ hamyu as Moises?” Ilik-ñiha, “Si Moises ha pitmiti i dibutsiu yan i matuge’-ña i diklårasion i dibutsiu.” Mansinangåni siha as Jesus, “Ha tugi’ ennåo na tinagu’ si Moises put i manataktak-miyu. Gi tutuhun anai mana’fanhuyung todu i kosas siha si Yu’us Ha fa’tinas låhi yan palåo’an; ya put esti na rason i lahi para u dingu si tatå-ña yan nanå-ña ya u fama’unu ha’ i dos.  Esta ti dodos siha sinoki unu ha’ na sensin.  Put esti na cha’-ña, maseha håyi, sumipåpa’ra håfa nina’dañña’ Yu’us.” Anai manmåttu siha tåtti gi gima’, matutuhun ta’lu i mandisipulu makuestiona Gui’ put esti. Mansinangåni siha,  “Maseha håyi na låhi ni ha dibutsia i asaguå-ña ya umassagua ta’lu yan ottru umisåo adutteriu gui’ kontra i asaguå-ña ya i palåo’an lokkui’ ni ha dibutsia i asaguå-ña ya umassagua yan ottru umisåo adutteriu gui’.”</p>
<p>I taotåo siha makunni’i Gui’ ni mandikiki’ na famagu’un-ñiha para u fampinatcha, ya manlinalåtdi siha ni mandisipulu put esti.  Anai Ha ripåra si Jesus esti nina’lalålu’ ya ilek-ña nu siha, “Sotta i famagu’un ya u fanmåttu giya Guåhu ya cha’-miyu chechemma’ siha. Estigui’ siha iyun-ñiha i Rainun Yu’us. Åmen, bai Hu sangåni hamyu ni minagåhit, maseha håyi ni ti ha aksepta i rainun Yu’us taiguihi i patgun ti u hålum gi Rainu.” Dispues Ha toktuk yan Ha bendisi siha, ya mampinatcha ilun-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVI DAMENGGU GI UTDINÅRIU NA TIEMPU</h1>
        <p><strong>Date:</strong> September 29, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvi-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Nm 11, 25-29</p>
<p>Un tinaitai ginin i Lepblun Numiru</p>
<p>Tumunuk påpa’ iSainagi halum mapagåhis ya Ha kuentusi si Moises.  Anai Ha chuli’ dididi’ na espiritu ni iståba giya guiya, Ha nå’i i sitenta na manamku’; ya anai tumohgi i espiritu gi hilu’-ñiha matutuhun masångan håfa siha para u fanmasusedi.</p>
<p>Låo dos låhi ni na’an-ñiha si Eldad yan Medad manaigui gi inetnun sa’ maniståba gi kåmpu.  Siha lokkui’ esti i dos esta gaigi gi lista, låo ti humuyung guatu para i palapåla; låo tumohgi ha’ lokkui’ i espiritu gi hilu’-ñiha ya matutuhun masångan gi kåmpu put håfa para u fanmasusedi.  Pues anai un hobin na låhi ha sangåni insigidas si Moises, “Si Eldad yan Medad masåsangan gi kåmpu put i håfa siha para u fanmasusedi,” si Joshua, i lahin Num ni desdi i pinatgonña ayudåntin Moises ilek-ña, “Saina-hu, Moises, na’påra i dos.”  Låo ineppi as Moises, “Kåo hohosguan håo put guåhu?  Pat put i mamprufeta todu i taotåo iSaina!  Pat put i mannina’i todu siha niSainana u fanmama’prufeta!”</p>
<p>I finu’ i Saina.</p>
<p>INEPPIN I SÅTMU                                                               Ps 19, 8. 10. 12-13. 14</p>
<p>Sen måolik i lai iSaina,</p>
<p>ha na’freresku i anti!</p>
<p>Angokkuyun i tinagu’ iSaina,</p>
<p>ha nåna’i tinemtum i mansinsiyu.</p>
<p>INEPPI…..</p>
<p>Gåsgas i mina’åñao giSaina,</p>
<p>ya mesngun para todu i tiempu;</p>
<p>I otdin iSainamanmagåhit,</p>
<p>manunas interamenti.</p>
<p>INEPPI…..</p>
<p>Ginin siha nai manunungu’ i tentago’-mu;</p>
<p>bula premiu yanggin manmakumpli esti siha.</p>
<p>Håyi siña lumi’i’ i linachi-ta?</p>
<p>Ginin i ti hu håsngun na applachá-hu na’gåsgas yu’.</p>
<p>INEPPI…..</p>
<p>Susteni i tentago-mu ginin i isao banidå;</p>
<p>cha’-mu na’ginibebetna yu’ ni esti siha.</p>
<p>Pues ennåo ha’ nai siña yu’ tai achaki yan gåsgas</p>
<p>ginin i mandångkulu na isao.</p>
<p>INEPPI…..</p>
<p>SIGUNDU NA TINAITAI                                                                             Jas 5, 1-6</p>
<p>Un tinaitai ginin i Kattan Santiago</p>
<p>Pues på’gu, hamyu ni manriku, ékkunguk yu!  Fangåti yan fangasao put i minaså’pit ni mamamaila’ para hamyu!  I rikesan-miyu esta manlamas, ya i magågun-miyu esta manggina’ga’.  I oru yan i salåppi’-miyu esta mambinalutan ni tinaki’, ya esti na tinaki’ u tistigu kontra hamyu ya u kinannu’ i sensin-miyu kalang guåfi.  Esta en na’fanmunton rikesa guini gi uttimu na ha’åni siha.  Ti en apåsi ni håfa na suetdun i taotåo siha ni manmacho’chu’ gi gualu’-miyu.  Ekkunguk ha’ i inigung-ñiñiha!  Esta Ha hunguk si Yu’us, i todu Ha na’siña na Saina, i essalåo atyu siha i manmango’ku’.  Bula ginefsaga yan minaguf i lina’la’-miyu guini gi tanu’.  Esta en na’fanyommuk hamyu para i ha’åni anai para en fanmakonni’ para i sagan mamunu’.  Esta en kundena yan en pinu’ i tåya’ isao-ñiha na tåotåo, ya ti maninimbesti ham.</p>
<p>I finu’ i Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Wis 2:12, 17-20</p>
<p>Un tinaitai ginin i Lepblun Tinemtum</p>
<p>Ilik-ñiha i manailayi:</p>
<p>Maila’ ya ta istrupeha i tinas na tåotåo, sa’ Ha na’fambububu hit;</p>
<p>Ha kokontra i bidåda-ta siha,</p>
<p>Ha lalålatdi hit put i ta kokontra i tinagu’ ya</p>
<p>ilek-ña na ti ta dalalalaki i manmapuksai-ta.</p>
<p>Maila’ fan ya ta li’i’ kåo manmagåhit i fino’-ña;</p>
<p>ta nanangga håfa para u masusedi nu Guiya.</p>
<p>Sa’ yanggin lahin Yu’us i tinas na tåotåo, siempri dinifendi Gui’</p>
<p>ya u nina’libri Gui’ ginin i kannai i maninimigu-ña siha.</p>
<p>Maila’ ya ta chagi Gui’ mumattråta yan kumastiga</p>
<p>kåo magåhit na kariñosu yan pasensia Gui’.</p>
<p>Maila’ ya ta kundena Gui’ para un na’mamahlåo na finatai;</p>
<p>sa’ sigun gi fino’-ña mismu siempri inadahi Gui’ as Yu’us.</p>
<p>I finu’ i Saina.</p>
<p>INEPPIN I SÅTMU                                                                           Ps 54, 3-4. 5. 6-8</p>
<p>O Yu’us, na’libri yu’ put i na’ån-mu,</p>
<p>yan difendi yu’ put i fuetsåm-mu.</p>
<p>O Yu’us, ékkunguk i tinayuyot-tu;</p>
<p>ékkunguk i finu’ i pachot-tu.</p>
<p>INEPPI…..</p>
<p>I mambuskaplaitu makokontra yu’,</p>
<p>ya i manmalamåña na tåotåo makekepunu’ yu’;</p>
<p>taigui si Yu’us gi me’nan i matan-ñiha.</p>
<p>INEPPI…..</p>
<p>Atan ha’, sa’ si Yu’us ayudantek-ku;</p>
<p>i Saina sumusteteni i lina’lå’-hu.</p>
<p>Pues bai hu ufreresi Håo abundånsia na sakrifisiu</p>
<p>yan bai hu tuna i na’ån-mu,Asaina, put i minåolek-mu.</p>
<p>INEPPI…..</p>
<p>SIGUNDU NA TINAITAI                                                                            Jas 3, 16-4, 3</p>
<p>Un tinaitai ginin i Kattan Santiago</p>
<p>Mangginifli’e’-hu:</p>
<p>Amånu ha’ nai guaha hinesguan yan chinattåo, gaigi lokkui’ guennåo i disareklåo yan todu klåsin tinailayi.  Låo i tinemtum ni ginin hilu’ en primet lugåt gåsgas; pasifiku lokkui’, su’åbi, yan kariñosu; bula mina’åsi’ yan manonokcha’ kusetchan manmåolik na cho’chu’; ti ume’eklasi yan ti hipokritu.  Ya i minaolik guiya i kusetchan i tinekcha ni ha tåtmi i pasifiku gi pås.</p>
<p>Ginin manu mågi todu i plaitu yan i atgumentu gi entri hamyu?  Manmåfattu ginin i minalagu’-miyu minaguf, ni ti pumåpara mumu gi sanhalum-miyu.  Guaha malagu’-miyu, låo put ti siña en chili’, manlistu hamyu para en fanmamunu’; mansen malagu’ hamyu una kosa, låo put i ti siña en chili’, manatgumentu yan manmumu hamyu.  Ti måfattu giya hamyu håfa malagu’-miyu sa’ ti en gagagåo si Yu’us ni ennåo.  Ya yanggin manmagågagåo hamyu ti manmannåna’i, sa’ båba intension-miyu; manmanggågagåo hamyu kosas para en isa gi minaguf-miyu.</p>
<p>I finu’ i Saina.</p>
<p>IBANGHELIU                                                                                               Mk 9, 30-37</p>
<p>ÅLELUIA     2 Thes 2, 14</p>
<p>MANMAFÅHAN HIT PARA SI YU’US GININ I</p>
<p>SAINA-TA AS JESUKRISTO.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Dispues di madingu atyu na lugåt si Jesus yan i mandisipulu-ña matutuhun manlåoya giya Galileha, låo ti malagu’ na u guaha tumungu’ månu Gui’ nai gaigi. Ha fa’nåna’gui i mandisipulu-ña taiguini, “I Lahin i Taotåo para u ma’intrega guatu gi kannai i manailayi na tåotåo ya u mapunu’ Gui’; tres dihas dispues di i finatai-ña u lå’la’ ta’lu.”  Ti makumprendi håfa mansinangåni siha, låo manma’å’ñåo mafaisin Gui’ kuestion.</p>
<p>Manmåttu si Jesus yan i mandisipulu-ña guatu ‘Capernaum’, ya anai manhålum siha gi gima’, mamfinaisin as Jesus, “Håfa atgumentun-mimiyu mientras manhåhanåo hit para i gima’?”</p>
<p>Tåya’ manoppi, sa’ gi kumbitsasion-ñiha manatgumementu håyi mås takkilu’ gi entri siha. Pues matå’chung påpa’ ya Ha ågang i Dossi para i uriyå-ña ya ilek-ña, “Yanggin guaha malagu’ para u primera, debidi u na’yatåtatti gui’ yan u tentågu’ todu i pumalu.”  Pues Ha konni’ un dikiki’ na påtgun ya Ha po’lu gi talu’, ya anai Ha toktuk i patgun ilek-ña nu siha, “Håyi rumisibi tåt kumu taiguini na påtgun gi na’ån-hu, Guåhu ha risisibi; håyi rumisibi Yu’, ha risisibi åhi’ ti Guåhu, sinoki atyu i muna’hånåo Yu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU</h1>
        <p><strong>Date:</strong> September 16, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu-2/<p>
        <p>FINE’NA NA TINAITAI Is 50, 4-9a</p>
<p>Un tinaitai ginin i Lepblun i Prufeta as Isaiah</p>
<p>Si Yu’us i Saina bumaba i talanga-hu para bai fanhunguk.</p>
<p>Ya ti hu kontra, ni ti hu bira yu’ tåtti.</p>
<p>Hu nå’i ni tatalo’-hu atyu siha i umañña yu’,</p>
<p>i fasu-hu atyu siha i bumo’uk i batbås-su;</p>
<p>Ti hu tåmpi i matå-hu</p>
<p>anai mapatmåda yan mato’la’i yu’.</p>
<p>Si Yu’us i Saina ayudantek-ku,</p>
<p>pues put ennåo na ti mana’mamåhlåo yu’;</p>
<p>Hu fa’asga’ i matå-hu,</p>
<p>anai hu tungu’ na ti bai hu mana’mamåhlåo</p>
<p>Hihut Gui’ giya guåhu ni prumutehi i dirichok-ku;</p>
<p>yanggin guaha malagu’ kumontra yu’,</p>
<p>maila’ ya ta hita na dos.</p>
<p>Håyi kumuestiotiona i dirichok-ku?</p>
<p>Sotta ya u fåna’ yu’.</p>
<p>Atan ha’, sa’ i Saina i Yi’us ayudantek-ku;</p>
<p>håyi siña prumueba na lachi yu’?</p>
<p>I finu’ i Saina.</p>
<p>INEPPIN I SÅTMU Ps 116, 1-2. 3-4. 5-6. 8-9</p>
<p>R.BAI HU FAMOKKAT GI ME’NAN I SAINA, GI TANU’ I MANLÅLA’LA’.</p>
<p>Hu gofli’i’ iSaina, ni Ha e’ékkunguk</p>
<p>i bos-su gi ginagåo-hu,</p>
<p>Ni Ha na’talakmagi i talanga-ña</p>
<p>gi atyu na ha’åni anai umågang yu’.</p>
<p>INEPPI…..</p>
<p>Ha uriyåyayi yu’ i inagang i finatai;</p>
<p>ha afufuyut yu’ i inagang i finatai;</p>
<p>måttu giya guåhu un dångkulun linihan yan pininiti.</p>
<p>Pues hu ågang i na’an iSaina,</p>
<p>“OAsaina, na’libri i lina’lå’-hu!”</p>
<p>INEPPI…..</p>
<p>Kariñosu yan tunas iSaina;</p>
<p>magåhit na yo’asi’ i Yi’os-ta.</p>
<p>ISainaHa adadahi i manai nina’siña;</p>
<p>tai nina’siña yu’, låo Ha såtba yu’ si Yu’us.</p>
<p>INEPPI…..</p>
<p>Sa’ Ha na’såfu i anti-hu ginin i finatai,</p>
<p>ti Ha na’tångis i atadok-ku, ya ti Ha na’matompu’ i addeng-hu.</p>
<p>Bai hu famokkat gi me’nan iSaina</p>
<p>gi tanu’ i manlåla’la’.</p>
<p>INEPPI…..</p>
<p>SIGUNDU NA TINAITAI Jas 2, 14-18</p>
<p>Un tinaitai ginin i Kattan Santiago</p>
<p>Hafañe’lus, håfa bali-ña un tåotåo para u sångan na gai hinenggi gui’ yanggin ti siña ha prueba gi aksion-ña?Kåo siña sinatba gui’ ni ennåo?Siakåsu na guaha mañe’lu numisisita magågu ya ti mannanahung nengkannu’, håfa bali-ña para u sangåni siha, “Si Yu’us en fambinendisi!Puedi ti en fanmanenghing yan en fañotchu måolik!”–yanggin ti en na’i siha ni nisisidåt para lumå’la’?Parehu ha’ yan esti i hinenggi:yanggin guiguiya ha’, ya tåya’ aksion, pues måtai.Låo siempri guaha sumångan, “Un tåotåo gái hinenggi, i ottru gaigi i aksion.”Estigui’ inippek-ku, “Fa’nu’i yu taimanu un tåotåo para u gái hinenggi sin aksion.Guåhu bai hu fa’nu’i håo ni hininggek-ku ginin i aksion-hu.”</p>
<p>I finu’ i Saina.</p>
<p>IBANGHELIU Mk 8, 27-35</p>
<p>ÅLELUIAGal 6, 14</p>
<p>R.Åleluia.UNU HA’ GLORIÅ-HU, I KILU’US I SAINA-TA ASJESUKRISTO,</p>
<p>NI HA KLÅBA I TANU’ GIYA GUÅHU YAN GUÅHU GI TANU’.</p>
<p>R.Åleluia.</p>
<p>+Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus yan i mandisipulu-ña para i sengsung siha gi uriyan Caesarea Philippi. Mientras manhåhanåo Ha faisin i mandisipulu-ña ni esti na kuestion, “Håyi hinassun-ñiñiha i taotåo siha put Guåhu?” Manmanoppi i mandisipulu, “Guaha umå’aluk na Hågu si Juan Bautista, ottru siha umå’aluk na si Elias, på’gu i pumalu siha ilik-ñiñiha na unu Håo gi mamprufeta siha.” Sumigi Ha faisin siha, “Ya hamyu, håyi Yu’ hinassun-mimiyu put Guåhu?Manoppi si Pedro, “Hågu i Misihas!” Dispues maninetdin siha as Jesus para cha’-ñiha fane’esangani ni håyi put Guiya.</p>
<p>Pues Ha tutuhun si Jesus fuma’nå’gui siha na i Lahin i Taotåo debidi u famadesi atdit,</p>
<p>u marichåsa ni manåmku’, i manmågas mamåli’, yan i maniskribas, ya u mapunu’, ya tres dihas dispues u lå’la’ ta’lu. Ha sånganñaihun esti siha gi pupbliku.Pues kinenni’ Gui’ as Pedro para un ringkon ya ha tutuhun inaguaguåti.Pues Ha bira Gui’ si Jesus, Ha atan i mandisipulu-ña ya Guiya lumalåtdi si Pedro, “Ritira håo gi me’nå-hu, satanås!I hinassom-mu puru ha’ hinassun tåotåo, ti hinassun Yu’us!”</p>
<p>Ha ågang si Jesus i linahyan yan i mandisipulu-ña ya ilek-ña nu siha, “Yanggin guaha malagu’ tumattiyi Yu’ debidi u maleffa nu guiya mismu, ya u uma i kilu’os-ña, ya u dalalaki Yu’. Håyi muna’kekesåfu i lina’lå’-ña u falingu, låo håyi ni muna’falingu i lina’lå’-ña put Guåhu yan i ibangheliu siempri u såfu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIII DAMENGGU GI UTDINÅRIU NA TIEMPU</h1>
        <p><strong>Date:</strong> September 8, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiii-damenggu-gi-utdinariu-na-tiempu-2/<p>
        <p>FINE’NA NA TINAITAI Is 35, 4-7a</p>
<p>Un tinaitai ginin i Lepblun i Prufeta as Isaiah</p>
<p>Taiguini ilek-ña iSaina:</p>
<p>Sangåni atyu siha i manluluhan kurason-ñiha:</p>
<p>Na’fanmetgut hamyu, ya cha’-miyu fanma’å’a’ñao!</p>
<p>Esti Guiya i Yi’us-miyu,</p>
<p>måfattu para u na’empas;</p>
<p>Måfattu para en fansinatba</p>
<p>nu i yini’usan na ayudu-ña.</p>
<p>Pues siempri u fanmababa i matan i mambåtchit,</p>
<p>ya u fangklåru i talangan i manangnga;</p>
<p>Pues siempri i mange’yao u fanmanggaloppi kalang binådu,</p>
<p>yan i hila’ i manudu u fangånta.</p>
<p>U fambulokbuk huyung milak hånum gi disiettu,</p>
<p>yan sadduk siha gi anglu na tånu’.</p>
<p>U fama’bañaderu i figan na unai,</p>
<p>ya i anglu na tånu’ u fama’be’bu’ hånum.</p>
<p>I finu’ i Saina.</p>
<p>INEPPIN I SÅTMU Ps 146, 7. 8-9. 9-10</p>
<p>R.ANTI-HU, TUNA I SAINA!</p>
<p>I Yi’us Jacob fiet para todu i tiempu,</p>
<p>ha nåna’i hustisia i manmapetsisigi,</p>
<p>yan nengkannu’ para i manñålang.</p>
<p>ISainaHa sosotta i manmapreresu.</p>
<p>INEPPI…..</p>
<p>ISaina muna’fanmanlili’i’ i mambåtchit;</p>
<p>iSainaHa håhatsa hulu’ atyu siha i manetekkun påpa’;</p>
<p>ISainaHa guaiya i manunas;</p>
<p>iSainaHa prutetehi i manistrangheru.</p>
<p>INEPPI…..</p>
<p>Ha susteteni i manai saina yan i mambi’uda,</p>
<p>låo Ha kokontra i kinalamtin i manailayi.</p>
<p>ISainau fanggubetna para todu i tiempu,</p>
<p>i Yi’os-mu, Sion, para todu i hinerasion!Åleluia!</p>
<p>INEPPI…..</p>
<p>SIGUNDU NA TINAITAI Jas 2, 1-5</p>
<p>Un tinaitai ginin i Kattan Santiago</p>
<p>Hafañe’lus, kumu manmanhonggi hamyu gi Saina-ta as Jesukristo, i Sainan i gloria, ni nungka nai en tråta difirensiåo i taotåo put i pusision-ñiha. Siakåsu na un riku na tåotåo ni inaniniyu oru yan minagågagu måolik måttu gi huntan-miyu, ya måttu lokkui’ un popbli na tåotåo ni binahåhaki, yanggin un nå’i mås rispetu i minagågagu måolik ya ilek-mu nu guiya, “Fatå’chung guini gi mås måolik na siya,” låo ilek-mu ni pepbli na tåotåo, “Tohgi guihi guatu, patsino fatå’chung gi hilu’ såtgi gi fi’un addeng-hu,” pues manlachi hamyu ti en na parerehu tratamentun-miyu gi entri hamyu ya manmanhuhusga hamyu ginin i tinailayi.Mangginifli’e’-hu na mañe’lu-hu, fanékkunguk!Na ada ti Ha atyik si Yu’us i mamopbli na tåotåo guini gi tanu’ para u fanriku gi hinenggi yan para u iyun-ñiha i rainu ni esta Ha prumeti atyu siha i gumufli’i’ Gui’?</p>
<p>I finu’ i Saina.</p>
<p>IBANGHELIU Mk 7, 31-37</p>
<p>ÅLELUIAMt 4, 23</p>
<p>R.Åleluia.SUMETMUN SI JESUS NU I MAOLIK NA NUTISIA PUT I RAINU</p>
<p>YA HA NA’FANHOMLU’ TODU I MANMALÅNGU.</p>
<p>R.Åleluia.</p>
<p>+Un tinaitai ginin i såntu Ibangheliu sigun i tinigi’ San Marcos</p>
<p>Ha dingu si Jesus i tanu’ i taotåo Tyre ya umisgin Sidon guatu gi Tasin Galileha para i distritun i Dies na Siudå. Unus kuåntus siha na tåotåo makonni’i Gui’ un låhi ni tangnga yan pahya’ kumuentus ya mafaisin Gui’ para u po’lu i kannai-ña gi hilo’-ña.Kinenni’ gui’ na maisa as Jesus guatu gi un bånda ya sumuha ginin i linahyan. Ha na’hålum si Jesus i kalulot-ña gi talangan i taotåo, pues tumo’la’, ya Ha patcha i hila’-ña; dispues tumalakhilu’ gi langit ya humågung tåddung.Ilek-ña nu guiya, “Ephphatha!” (kumeke’ilekña, “Un mababa!”)Gotpi mababa i talangan i taotåo; pumåra pumahya’, ya ha tutuhun kumuentus måolik. Pues Ha ingkåtga siha na cha’-ñiha fane’essangåni ni håyi; låo mientras mås Ha ingkåtga siha, mås masånganñaihun. Nina’fansen manman i taotåo siha, “Todu i bidå-ña manmåolik!Ha na’fanmanhunguk i manangnga yan Ha na’fanguentus i manudu!”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXII DAMENGGU GI UTDINÅRIU NA TIEMPU</h1>
        <p><strong>Date:</strong> September 1, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Dt 4, 1-2. 6-8</p>
<p>Un tinaitai ginin i Lepblun Deuteronomy</p>
<p>Ilek-ña si Moises ni taotåo siha:</p>
<p>“Hamyu ni ManIsraelitas, på’gu nai en ékkunguk i tinagu’ yan i otdin siha ni hu fa’nå’gui hamyu para en kimpli, kosaki siña hamyu manlå’la’, yan en fanhålum ya en chili’ para iyun-miyu gi tanu’ ni manninana’i hamyu niSaina, i Yi’us i mañainan-miyu.  Mientras en kikimpli i tinagu’ iSaina, i Yi’us-miyu, ni hu faisin hamyu para en che’gui, cha’-miyu nana’yi mås pat muna’susuha palu.  Gof adahi yan en kimpli kabålis, sa’ ginin esti nai umali’i’ ni nasion siha i tinemtum yan minalåti’-miyu, ya an mahunguk todu esti siha na tinagu’ umasångan, ‘Sen magahit na takkilu’ esti na nasion ya manomtum yan manmalåti’ na tåotåo.’  Sa’ håyi na takkilu’ na nasion gof hihut yan i yi’os-ña taiguini iSaina, i Yi’os-ta, hihut kontra hita yanggin ta ågang Gui’?  Patsino, håyi na takkilu’ nasion manmanå’i manhustu na tinagu’ yan otdin ni hu plålanta gi me’nan-miyu på’gu na ha’åni?”</p>
<p>I finu’ i Saina.</p>
<p>INEPPIN I SÅTMU                                                                           Ps 15, 2-3. 3-4. 4-5</p>
<p>Atyu i mamomokkat sin isao yan ha cho’cho’gui i tininas;</p>
<p>ni sumåsangan i minagåhit gi kurason-ña</p>
<p>yan ti ha na’måmancha i ottru tåotåo siha ni hila’-ña.</p>
<p>INEPPI….</p>
<p>Ti ha na’lålamin i prohimu-ña,</p>
<p>ni ti ha sånganñañaihun siha;</p>
<p>Ginin guiya na manmachatlili’i’ i manailayi,</p>
<p>mientras ha o’onra atyu siha i manma’å’ñåo nu iSaina;</p>
<p>INEPPI….</p>
<p>Ha kukumpli i prumeså-ña achukka’ makkat,</p>
<p>ti mama’ganånansia ni salappe’-ña</p>
<p>ya ti manaksesepta salåppi’ kontra i manunas.</p>
<p>Atyu i chumocho’gui esti siha</p>
<p>ni ngai’an nai u ma’istotba.</p>
<p>INEPPI…..</p>
<p>SIGUNDU NA TINAITAI                                                     Jas 1, 17-18. 21b-22. 27</p>
<p>Un tinaitai ginin i Kattan Santiago</p>
<p>Hafañe’lus mangginifli’e’-hu Todu i manmåolik na rigålu yan todu i mås manmåolik na inifresi manmåfattu ginin i langit; måfattu påpa’ ginin as Yu’us, i muna’huyung i linangitan na inina, ni ti matulalaika osino ti nina’hohomhum ni matulaikan-ña. Ginin i minalago’-ña na Ha na’fanhuyung hit ginin i magåhit na finihu’, kosaki hita para u famfinene’na gi todu i nina’huyong-ña.</p>
<p>Pe’lu hamyu gi papa’ Yu’us yan risibi i finihu’ ni Ha tåtmi gi kurason-miyu, ni siña Ha na’fanlibri hamyu.</p>
<p>Cha’-miyu fa’baban mamaisa hamyu ya para en ékkunguk ha’ i fino’-ña; inlugåt, praktika.</p>
<p>Estigui’ si Yu’us Tåta Ha kunsidedera tai mancha yan magåhit na rilihon: para u fanmasetbi i manai saina yan i mambi’uda gi pinadesin-ñiha, yan para u adahin maisa gui’ putno u nina’tailayi ni tanu’.</p>
<p>I finu’ i Saina.</p>
<p>IBANGHELIU                                                                       Mk 7, 1-8. 14-15. 21-23</p>
<p>ÅLELUIA</p>
<p>NA SINANGÅN-ÑA,</p>
<p>KOSAKI SIÑA HIT MANMAMA’ I PRIMET NA KUSETCHA</p>
<p>GI TODU SIHA I NINA’HUYONG-ÑA.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>I MamFarisehu yan unus kuåntus ni ma’estrun i Lai ni manmåttu ginin Hirusalen manetnun gi uriyan Jesus. Maripåra na guaha siha gi mandisipulun Jesus mañotchochu sin u mana’fanggåsgas siha–kumeke’ilekña, mafa’gåsi i kannai-ñiha taimanu ha’ i kustumbrin i ManHudihos siha.</p>
<p>I MamFarisehu, yan todu i ManHudihos siha, magogof kumpli i kustumbrin i manåmku’-ñiha ya tåya’ nai mañotchu’ sin u masen fa’gåsi i kannai-ñiha.  Lusdimås, tåya’ nai makånnu’ finahan ginin i mitkåo sin u masåtpi hånum fine’na.  Meggai siha ta’lu na kustumbri ni mapraktitika–put ihemplu, i mafa’gåsin i pusuelu, tåru, takuri yan kåma. Pues i MamFarisehu yan i maneskribas mafaisin si Jesus, “Sa’ put håfa na i mandisipulu-mu ti madalalalaki i kustumbrin i manamko’-ta, ya mañotchochu sin u mafa’gåsi i kannai-ñiha?”Ilek-ña nu siha, “Gof dinanchi i prufeta as Isaias anai ha tugi’ påpa’ put hamyu ni manhipokritu,‘Esti na tåotågui’ masesetbi Yu’ ni labius-ñiha, låo i kurason-ñiha chågu’ kontra Guåhu.Tai bali i rispetun-ñiha nu Guåhu sa’ gi fina’nå’guin-ñiha mafa’fina’nå’guin Yuyu’us i tinagu’ tåotåo.’  Ti en atetendi i tinagu’ Yu’us låo en gegef kumpli i kustumbrin tåotåo.”</p>
<p>Ha na’fanetnun si Jesus i linahyan ta’lu ya Ha sangåni siha, “Ékkunguk Yu’, todu hamyu, ya chagi kumumprendi fan. Tåya’ siña humåtmi i taotåo ginin hiyung ni para u nina’applacha’; låo atyu i humuhuyung ginin i sanhalom-ña, ya ennåo ha’, siña muna’måncha gui’.</p>
<p>Ginin i yahålulum gi kurason nai manhuhuyung i manailayi na plånu siha tåtkumu: umabali’, mañåkki, mamunu’, che’chu’ adutterihas, hambenterihas, manailayi na disehu, fina’baba, applacha’ na hinassu, imbidiu, chatfinu’, banidå yan mambåba na disision.  Todu esti siha na tinailayi manmåfattu ginin i sanhalum ya nina’a’applacha’ i taotåo.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                   Jos 24, 1-2a. 15-17. 18b</p>
<p>Un tinaitai ginin i Lepblun Joshua</p>
<p>Ha na’fanetnun si Joshua todu i rasan Israhet giya Schechem, ya ha ågang todu i manåmku’, i manmå’gas, i hues siha yan i manufisiålis-ñiha.  Anai mamila sigun gi mina’gas-ñiha gi me’nan Yu’us, ha kuentusi si Joshua i taotåo siha:  “Yanggin ti manmaguf hamyu en setbi iSaina, disidi på’gu håyi para en setbi, kåo i yi’us i tatan-miyu gi ottru båndan Sadduk pat i yi’us i Amoritas siha na tåotåo ni manhahamyu.  Sa’ guåhu yan i familiåk-ku, bai in setbi iSaina.”</p>
<p>Låo manmanoppi i taotåo siha, “Ni ngai’an nai bai in yiti’ñaihun iSainaput i para bai in setbi ottru na yu’us siha.  Sa’ iSaina, i Yi’os-ta, kumonni’ hit yan i mañaina-ta ginin iya Ihipto anai maniståba hit manisklåbu.  Ha cho’gui atyu siha i manna’manman na milågru gi me’nan i matåta, Ha prutehi hit duråntin i karerå-ta yan Ha na’fansåfu hit ginin atyu siha na tåotåo ni ta upus.  Pues put ennåo na hami lokkui’ bai in setbi iSaina, sa’ Guiya i Yi’us-måmi.”</p>
<p>I finu’ i Saina.</p>
<p>INEPPIN I SÅTMU                                                   Ps 34, 2-3. 16-17. 18-19. 20-21</p>
<p>Bai hu tuna iSainatodu i tiempu;</p>
<p>i matuna-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina;</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>ISainaHa adadahi i manunas,</p>
<p>ya Ha e’ékkunguk i inagang-ñiha.</p>
<p>ISainaHa chatá’atan i manailayi</p>
<p>ya ti Ha na’fanmahahassu siha guini gi tanu’.</p>
<p>INEPPI…..</p>
<p>ISainaHa e’ékkunguk i inagang i manunas na tåotåo,</p>
<p>ya Ha akukudi siha ginin todu i achakin-ñiha.</p>
<p>Hihut iSainapara atyu siha i mampininiti kurason-ñiha,</p>
<p>Ha såsatba atyu siha i manmafigis espiritun-ñiha.</p>
<p>INEPPI…..</p>
<p>Bula prubleman-ñiha i manunas na tåotåo,</p>
<p>låo nina’fanlilibri niSainaginin todudu ha’;</p>
<p>Si Yu’us Ha adadahi i te’lang-ñiha;</p>
<p>ya tåya’ ni unu u måhluk.</p>
<p>INEPPI….</p>
<p>SIGUNDU NA TINAITAI                                                                             Eph 5, 21-32</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Fana’osgi unu yan ottru put i ribirensian-miyu ni Kristo.  Famalåo’an, pe’lu hamyu gi papa’ i åoturidåt i asaguan-miyu taiguihi yanggin en pe’lu hamyu gi papa’ i åoturidåt i Saina. I lahi guaha åoturidåt-ña gi asaguå-ña taimanu ha’ na guaha åoturidåt-ña i Kristo gi Gima’Yu’us; ya i Kristo mismu Guiya i Satbadot i Gima’Yu’us, era i tataotåo-ña. Put ennåo na debi i famalåo’an di u ma po’lu siha kabålis gi papa’ i asaguan-ñiha taimanu ha’ na i Gima’Yu’us Ha popo’lu gui’ gi papa’ i Kristo.</p>
<p>Lalåhi, gefli’i’ i asaguan-miyu taimanu ha’ na Ha gofli’i’ i Kristo i Gima’Yu’us ya Ha na’inñaihun i lina’lå’-ña put i Gima’Yu’us.  Ha cho’gui esti put i para u didika i iklesia gi as Yu’us ginin i fino’-ña, dispues di Ha fa’gåsi gi hanum, put i para u prisenta i Gima’Yu’us giya Guiya yan todu i ginatbon-ña–sin måncha yan tåya’ difekton-ña, sin pekas patsino makalehlu patsino ottru klåsin difektu. I lalåhi siha debidi u ma guaiya i asaguan-ñiha taimanu ha’ i guinaiyan-ñiha ni tataotåo-ñiha. I taotåo ni ha guaiya i asaguå-ña ha guaiyan maimaisa gui’ lokkui’. Tåya’ nai guaha tåotåo ha chatli’i i tataotåo-ña mismu. Inlugåt, ha na’chotchuchu yan ha adadahi, taimanu ha’ i bidåda-ña i Kristo ni Gima’Yu’us; sa’ manmembrun i tataotåo-ña hit. Taimanu ha’ i Ha sångan i eskritura, “Put esti na rason na i lahi ha didingu si tatå-ña yan si nanå-ña ya dumadanña’ yan i asaguå-ña, ya siempri umunu ha’ i dos.” Uma’annuk guini na eskritura un tåddung na sikretu, ni sigun gi kinimprindek-ku siña ma’aplika gi Kristo yan i Gima’Yu’us.</p>
<p>I finu’ i Saina.</p>
<p>IBANGHELIU                                                                                               Jn 6, 60-69</p>
<p>ÅLELUIA</p>
<p>HÅGU NAI GAIGI I FINIHU’ I TAIHINEKKUK NA LINA’LA’.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Meggai gi mandisipulun Jesus ilik-ñiha, “Makkat para ta sungun esti na klåsin fina’nå’gui! Håyi siña humonggi esti?” Låo si Jesus Ha gof tungu’ ha’ na i mandisipulu-ña manggogonggung put i fino’-ña. Ilek-ña nu siha, “Kåo maninistotba hinenggin-miyu? Håfa mohun ya en li’i’ i Lahin i Taotåo kumahulu’ guåtu gi anai hagas iståba Gui’?  I espiritu mannåna’i lina’la’; i sensin tai bali. I palåbras ni Hu sangåni hamyu Guiya esti i espiritu yan i lina’la’. Låo guaha giya hamyu ti manmanhonggi.” Gi magåhit, Ha tungu’ ha’ si Jesus desdi i tutuhun håyi ti manmalagu’ manmanhonggi, yan håyi para u trinaiduti Gui’. Pues Ha kuntinuha kumuentusi siha: “Estigui’ nai na Hu sangåni hamyu na tåya’ siña måttu giya Guåhu solu sinedi gui’ ni Tata.”</p>
<p>Desdi esti na tiempu, meggai gi mandisipulu-ña ma’apåtta siha ginin Guiya, ya ti manmalagu’ esta mañåonåo guini na inetnun. Pues ilek-ña si Jesus nu i Dossi, “Kåo para en dingu’ hit lokkui’?” Ineppi Gui’ as Simon Pedro, “Asaina, låo para månu ham guatu?  Hågu nai gaigi i finihu’ i taihinekkuk na lina’la’. Esta manmanhonggi ham; sin duda magåhit, Hågu i santus ni ginin as Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>MANA’KAHULU’ SÅNTA MARIA GI LANGIT</h1>
        <p><strong>Date:</strong> August 18, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/manakahulu-santa-maria-gi-langit/<p>
        <p>FINE’NA NA TINAITAI Rv 11:19a; 12:1-6a.10ab</p>
<p>Un tinaitai ginin i Lepblun Rebelasion</p>
<p>Mababa i templun Yu’us gi langit, ya mali’i’ i Kahun Kuntråta guihi.</p>
<p>Dispues umannuk un dångkulu yan misteriosu gi langit. Iståba un palåo’an, minagågagu ni atdao ya iståba i pilan gi papa’ i addeng-ña yan kinirorona ilu-ña ni dossi na puti’un. Esta para u fañågu ha’, ya nina’kåti ni piti yan pinadesin para mañågu.Umannuk ottru misteriosu gi langit. Iståba un dångkulu yan agaga’ na higånti ni sietti ilu-ña yan dies kanghilon-ña ni kinirorona kada unu gi ilu-ña. Ha båtsala ni dadalåk-ña un tetset påtti na puti’un ginin i langit ya ha yuti’ påpa’ gi tanu’. Tumohgi gi me’nan i palåo’an, put i para u tuchu’ i patgon-ña giguon mafañågu. Dispues ha fañågu un patgun låhi, ni para u gubetna ni bariya todu i nasion siha. Låo mahabåo i patgun ya makonni’ para as Yu’us yan para i tronu-ña. Malågu i palåo’an para i disiettu, para atyu na lugåt i</p>
<p>Ha pripåra si Yu’us para Guiya.</p>
<p>Dispues hu hunguk un a’gang na bos gi langit ilelek-ña, “På’gu nai måttu i satbasion Yu’us! På’gu nai Ha na’annuk i fuetsån-ña si Yu’us kumu Rai!På’gu nai Ha na’annuk i Misihås-ña ni åoturidåt-ña!”</p>
<p>I finu’ i Saina.</p>
<p>INEPPIN I SÅTMUPs 45, 10. 11. 12. 16</p>
<p>R.I RARAINA TUMOTOHGI GI AGAPA’-MU, MINAGÅGAGU ORU.</p>
<p>I raraina matåchung gi agapa’-mu,</p>
<p>minagågagun oru ginin Ophir.</p>
<p>INEPPI…..</p>
<p>Ekkunguk, hagå-hu, ya un kumprendi; atituyi yan un dalalaki.</p>
<p>Maleffanñaihun ni taotåo-mu yan i gima’ tatå-mu,</p>
<p>INEPPI…..</p>
<p>Pues siempri u fangguaiya i rai ni bunitå-mu;</p>
<p>Guiya i ma’gås-mu.</p>
<p>INEPPI…..</p>
<p>Manmaguf manmakonni’ hålum;</p>
<p>para i palåsyun i rai.</p>
<p>INEPPI…..</p>
<p>SIGUNDU NA TINAITAI 1 Cor 15, 20-26</p>
<p>Un tinaitai ginin i primet na Kattan San Pablo para i taotåo Corinth</p>
<p>Mañe’lu-hu:Låo estigui’ i minagåhit na esta i Kristo mana’lå’la’ ginin i finatai, ya Guiya esti gumarentitiha na atyu siha i manmamaigu’ gi finatai u mana’fanlå’la’ lokkui’. Taimanu ha’ na måttu i finatai ginin un låhi, pues taiguennåo ha’ lokkui’ na u fåttu i lina’la’ ginin i finatai un låhi. Taimanu ha’ na todu i taotåo manmåtai put i mandañña’-ñiha yan si Adan, pues taiguennåo ha’ lokkui’ na todu u mana’fanlå’la’ ginin i finatai put i mandañña-ñiha gi Kristo. Låo kada unu u mana’lå’la’ sigun gi tarihå-ña:I Kristo, fine’na; dispues, gi ha’ånin i finatton-ña, todu atyu siha i taotåo-ña. Dispues di ennåo u fåttu i uttimu; siempri i Kristo Ha gånna todu i espirituhåt na manmå’gas, åoturidåt, yan fuetsa, ya u intrega i Rainu guatu gi as Yu’us Tåta. Debidi u fanggubetna i Kristo astaki Ha gånna si Yu’us todu i inimigu ya Ha po’lu siha gi papa’ i addeng-ña. I uttimu na inimigu ni para u magånna era i finatai. Ilek-ña i eskritura, “Ha po’lu si Yu’us todu siha gi papa’ i addeng-ña.” Klåru magåhit na i palåbras “todu siha” ti såsaonåo guini si Yu’us mismu, Guiya pumo’lu todu siha gi papa’ i Kristo.</p>
<p>I finu’ i Saina.</p>
<p>IBANGHELIU Lk 1, 39-56</p>
<p>ÅLELUIA</p>
<p>R.Åleluia.MANA’KAHULU’ SI MARIA GI LANGIT,</p>
<p>YA MANESSALÅO I MANÅNGHIT YU’US PUT I</p>
<p>MINAGUF-ÑIHA.</p>
<p>R.Åleluia.</p>
<p>+Un tinaitai ginin i såntu Ibangheliu sigun i tinigi’ San Lucas</p>
<p>Chumaddik si Maria guatu gi sengsung giya Hudeha ni gaigi gi eksu’. Humålum gi gima’ ‘Zechariah’ ya ilek-ña as Isabel, “Håfa dai che’lu-hu.” Anai hininguk i bos-ña as Isabel manggaloppi i patgun gi halum tiyån-ña.Inina si Isabel ni Espiritu Såntu ya kumuentus a’gagang, “Matuna håo entri todu i famalåo’an! Matuna i patgun ni para un fañågu! Håfa i rason na u fåttu giya guåhu esti na dångkulun onru, na i nanan i Saina-hu u fåttu mågi para u bisita yu’?Gigun hu hunguk i bos-mu, manggaloppi i patgun gi halum tiyån-hu ni minagof-ña.U matuna håo sa’ un honggi na u makumpli giya hågu i sinangan i Saina.”</p>
<p>Dispues ilek-ña si Maria:</p>
<p>“I kurason-hu ha tutuna i tinakhilu’ i Saina,</p>
<p>I anti-hu mañodda’ minaguf gi as Yu’us i satbadot-hu.</p>
<p>Ha hassu yu’, i humitdi na tentago’-ña;</p>
<p>ya desdi på’gu todu i taotåo u ma’ågang yu’ dichosa.</p>
<p>Si Yu’us, i todu Ha na’siña mandångkulu siha fina’tinås-ña para guåhu,</p>
<p>ya såntus i na’ån’-ña;</p>
<p>Ha ma’asisi’i todu siha i muma’a’ñåñagui Gui’,</p>
<p>desdi un kinahulu’ tåotåo asta ottru.</p>
<p>Ha istitira huyung i metgut na kannai-ña;</p>
<p>ya Ha chalalapun i taotåo siha ni mambanidosu hinassun-ñiha.</p>
<p>Ha såsaggui’ påpa’ i manmetgut siha na rai ginin i tronun-ñiha,</p>
<p>ya Ha na’fanakkilu’ i manakpapa’.</p>
<p>Ha na’fanhåhaspuk i manñålang ni manmåolik siha na kosas,</p>
<p>ya i manriku Ha rititira sin håfa.</p>
<p>Ha kumpli i prumiså-ña ni mañaina-ta,</p>
<p>måttu Gui’ para u ayuda i tentago’-ña as Israhet;</p>
<p>Ya ti maleffa Ha na’annuk i mina’ase’-ña as Abrahan</p>
<p>yan i famagu’on-ña para todu i tiempu.”</p>
<p>Sumåga si Maria gi as Isabel tres mesis, dispues humånåo tåtti para i gimå’-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIX DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xix-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               1 Kgs 19, 4-8</p>
<p>Un tinaitai ginin i primet na Lepblun i Manrai</p>
<p>Humånåo si Elijah para i disiettu kuentan un diha na pinekkat, astaki måttu gi un trongku ni mafa’nana’an iskoba ya matå’chung gi sampapa’.  Manåyuyut gui’ para u måtai ya taiguini tinayuyot-ña: “Esta o’sun yu’, O Asaina! Konni’ yu’ sa’ parehu ha’ yu’ yan i mañaina-hu.”  Umåssun påpa’ ya malingu maigo’-ña gi papa’ i trongkun iskoba, ya pinatcha gui’ ni anghit yan tinagu’ gui’ na u kahulu’ ya u chotchu.  Manatan gui’ ya ha li’i’ gi fi’un i ilu-ña un pån yan un buteyan hånum.  Dispues di chumotchu yan gumimin, umåssun ta’lu, låo tuma’lu tåtti i anghit iSainaya pinatcha ya tinagu’ gui’, “Kahulu’ ya un chotchu osino siempri mampus anåkku’ i biåhi!”  Kumahulu’ gui’ ya chumotchu yan gumimin; anai nina’metgut gui’ ni nengkannu’ mamokkat gui’ kuarenta dihas yan kuarenta notchi para i sabånan Yu’us, ni mafa’nana’an Horeb.</p>
<p>I finu’ i Saina.</p>
<p>INEPPIN I SÅTMU                                                               Ps 34. 2-3. 4-5. 6-7. 8-9</p>
<p>Bai hu tuna iSainatodu i tiempu;</p>
<p>i matunå-ña u gagaigi todu i tiempu gi pachot-tu.</p>
<p>Sotta ya u maguf i anti-hu giSaina;</p>
<p>bai hu mahunguk ni manakpapa’ na tåotåo siha ya u fanmaguf.</p>
<p>INEPPI…..</p>
<p>Ta fanhita tumuna iSaina,</p>
<p>ta fanhita todu muna’takkilu’ i na’ån-ña.</p>
<p>Hu ispiha iSaina, ya Ha oppi yu’</p>
<p>ya Ha na’måhgong todu i ma’a’ñåo-hu.</p>
<p>INEPPI…..</p>
<p>Atan si Yu’us ya un nina’ma’lak ni minaguf,</p>
<p>ya ti u mamåhlåo i matå-mu.</p>
<p>ISainaHa hunguk i inagang i mamadedesi,</p>
<p>ya Ha na’libri gui’ ginin todu i pinadesi-ña.</p>
<p>INEPPI……</p>
<p>I anghit iSainani sumåsaga yan siha,</p>
<p>ha na’fanlibri todu i manma’å’ñåo as Yu’us.</p>
<p>Tañña’ ya en li’i’ i minaolik iSaina;</p>
<p>trangkilu atyu na tåotåo i lumilihing giya Guiya.</p>
<p>INEPPI…..</p>
<p>SIGUNDU NA TINAITAI                                                                             Eph 4, 30-5, 2</p>
<p>Untinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Cha’-miyu muna’triristi i Santus na Espiritun Yu’us; sa’ gi Espiritu nai gaigi i matkån-ña si Yu’us na iyon-ña hamyu, ya Ha garentitiha na siempri måttu i Ha’åni anai para en nina’fanlibri as Yu’us. Yiti’ huyung todu i minala’it, i minalagu’ i sensin, yan i linalålu’. Båsta manessalao pat sino manmaninsutta, båsta i sinientin chinatli’i’.  Inlugåt, na’fangkariñosu hamyu unu yan ottru, yan fana’asi’i unu yan ottru, taimanu ha’ na esta maninasi’i hamyu as Yu’us ginin i Kristo.</p>
<p>Put i mangguinaiya hamyu as Yu’us na famagu’on-ña, debidi en chagi para en famparehu yan Guiya. I lina’la’-miyu debidi u dinirihi ni ginefli’i’, taimanu ha’ na Ha gofli’i’ hit i Kristo ya Ha nå’inñaihun i lina’lå’-ña put hita kalang un påopåo na inifresi yan sakrifisiu ni muna’mamaguf si Yu’us.</p>
<p>I finu’ i Saina.</p>
<p>IBANGHELIU                                                                                               Jn 6, 41-51</p>
<p>ÅLELUIA    Jn 6, 51-52</p>
<p>GININ I LANGIT:</p>
<p>YANGGIN GUAHA KUMÅNNU’ ESTI NA PÅN U LÅ’LA’</p>
<p>PARA TODU I TIEMPU.</p>
<p>.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Gi esti i ManHudihos matutuhun manggongung kontra as Jesus sa’ put ilek-ña, “Guåhu i lala’la’ na pån ni ginin i langit.” Sigi ha’ di masångan: “Na ada ti Guiya esti si Jesus, i Lahin Jose? Na ada ti ta tungu’ si tatå-ña yan si nanå-ña? Ya håfa na para u åluk na ginin i langit Gui’ mågi?” Mansinangåni siha as Jesus, “Båsta manggonggung.  Tåya siña måttu giya Guåhu solu inagang gui’ as Tatå-hu; Guåhu bai Hu na’kahulu’ gui’ gi uttimu na ha’åni.  Esta matugi’ gi mamprufeta siha:  U famfina’nå’gui siha as Yu’us.  Maseha håyi ni humunguk i Tata ya manungu’ ginin Guiya u fåttu giya Guåhu.  Åhi’ ti put esta guaha lumi’i’ i Tata– sa’ atyu ha’ i ginin as Yu’us esta lumi’i’ i Tata.  Åmen, åmen, bai Hu sen asigura hamyu, na atyu i manhonggi u gai lina’la’ taihinekkuk. Guåhu i pån ni mannåna’i lina’la’.  I mañainan-miyu mañotchu ‘manna’ gi disiettu, låo manmåtai. Låo esti na pån ni måttu ginin i langit para u kånnu’ i taotåo ya ni ngai’an na u måtai.  Guåhu mismu i lala’la’ na pån ni måttu ginin i langit.  Håyi i kumånnu’ esti na pån u taihinekkuk lina’lå’-ña; i pån ni para bai Hu nå’inñaihun Guiya ennåo i sinsen-hu, para i lina’la’ i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVIII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xviii-damenggu-gi-utdinariu-na-tiempu/<p>
        <p>FINE’NA NA TINAITAI                                                                               Ex 16, 2-4. 12-15</p>
<p>Un tinaitai ginin i Lepblun Exodus</p>
<p>Interu i kumunidån i ManIsraelitas manggonggung kontra si Moises yan Aaron.  Ilik-ñiha i ManIsraelitas ni esti i dos, “Manmåolek-ña ha’ hit yanggin manmåtai gi kannaiYu’usgiya Ihipto, mientras manmatå’ta’chung hit ya mañotchochu kåtni yan pån ya manhåhaspuk hit.  Låo nåya ha’ en kenni’ ham mågi guini gi disiettu ya para u fanmåtai ñålang i kumunidå!”</p>
<p>Pues ilek-ña iSainaas Moises, “Bai Hu na’uchan påpa’ pån ginin i langit para hamyu.  Kada diha u fanhuyung i taotåo ya u marikohi i pattin-ñiha; taiguini na bai chagi siha, ya bai li’i’ kåo u madalalaki i tinago’-hu pat åhi’.</p>
<p>“Hu hunguk i ginenggung i ManIsraelitas.  Sangåni siha: En fañotchu kåtni yanggin på’gu homhum, yan gi egga’an en fanhåspuk ni pån, kosaki siña en tingu’ na Guåhu, iSaina, i Yi’us-miyu.”</p>
<p>Gi pupuengi manhuyung i ke’ku’ ya piesa ha’ gi halum kåmpu.  Gi egga’an tinampi i kåmpo ni chi’up, ya anai umånglu’ i chi’up iståba gi hilu’ odda’ finu na fina’arina.  Anai mali’i’ esti, manafaisin kada unu, “Håfa esti?” sa’ put i ti matungu’.  Mansinangåni siha as Moises, “Guiya esti i pån ni mannina’i hamyu niSainapara en kannu’.”</p>
<p>I finu’ i Saina.</p>
<p>INEPPIN I SÅTMU                                                               Ps 78, 3-4. 23-24. 25. 54</p>
<p>Esta in hinguk esti siha yan in tingu’;</p>
<p>manmasangåni ham ni mañainan-måmi,</p>
<p>bai in sangåni i manmamamaila’ na hinerasion put esti siha,</p>
<p>i mangguaiyayun yan manmetgut na bidå-ña iSaina,</p>
<p>i manna’manman na bidå-ña.</p>
<p>INEPPI…..</p>
<p>Put ennåo na Ha otdin i mapagåhis siha</p>
<p>yan Ha baba i pettan i langit;</p>
<p>Ha na’uchan påpa’ si Yu’us manna gi hilu’-ñiha para na’-ñiha</p>
<p>yan mannina’i siha linangitan na pån.</p>
<p>INEPPI…..</p>
<p>Makånnu’ ni taotåo siha i pån i manånghit;</p>
<p>ya mannina’i siha abundånsia na mantinsion.</p>
<p>Ya Ha konni’ siha para i sagrådu na tano’-ña,</p>
<p>para i eksu’ ni Ha gånna ni agapa’-ña.</p>
<p>INEPPI…..</p>
<p>SIGUNDU NA TINAITAI                                                                 Eph 4, 17. 20-24</p>
<p>Un tinaitai ginin i kattan San Pablo para i taotåo Ephesus</p>
<p>Hafañe’lus:</p>
<p>Intonsis, gi na’an i Saina, hu sangångani hamyu para en gef adahi: ya cha’-miyu fanlåla’la’ kalang i MamPagånu, ni tåya’ bali-ña i hinassun-ñiha.  Ti ennåo tiningu’-miyu put i Kristo! Hunggan esta en hinguk put Guiya, ya kumu en tattitiyi Gui’ manmafa’nå’gui hamyu ni minagåhit gi as Jesus.  Intonsis yuti’ huyung i hagas na klåsin lina’la’-miyu, atyu i lina’la’-miyu gi manmaloffan na tiempu, atyu i hagas na kustumbrin-miyu ni dinistrorosa ni fafá’baba na minalagu’.  Debidi u fannuebu i kurason yan i hinassun-miyu, ya debidi en hatmi i nuebu na kustumbri, ni mafa’tinas gi pinarehun Yu’us ya uma’annuk gi magåhit na lina’la’ ni tinas yan såntus.</p>
<p>I finu’ i Saina.</p>
<p>IBANGHELIU                                                                                               Jn 6, 24-35</p>
<p>ÅLELUIA    Mt 4, 4</p>
<p>LÅO GININ TODU I FINIHU’ NI HUMUHUYUNG GININ</p>
<p>I PACHUT YU’US.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Anai mali’i’ ni linahyan tåotåo na ni si Jesus ni i mandisipulu manggaigi, siha lokkui’ manma’udai gi boti ya manhånåo para ‘Capernaum’ para u ma’ispiha Gui’.  Anai masodda’ si Jesus gi ottru båndan hagoi ilik-ñiha nu Guiya, “Ma’estru, ngai’an nai måttu Håo mågi?” Manineppi siha as Jesus:  “Åmen, åmen, bai Hu asigura hamyu, ti en ispipiha Yu’ put i manmanli’i’ hamyu siñåt låo sinoki put i mañotchu hamyu yan manhåspuk hamyu nu i pån.  Ti debidi en fanmachocho’chu’ put i nengkannu’ ni siña mahangi’ låo sinoki fanmacho’chu’ put i nengkannu’ ni para u måmåolik ha’ todu i tiempu, atyu na nengkannu’ ni para en fannina’i ni Lahin i Taotåo; sa’ put Guiya ennåo na si Yu’us Tåta Ha po’lu i seyu-ña.”  Anai mahunguk esti ilik-ñiha nu Guiya, “Håfa debidi in fa’tinas para in che’gui i che’chu’ Yu’us?”   Manoppi si Jesus:  “Estegui’ i che’chu’ Yu’us; pe’lu i hinenggin-miyu gi atyu i Ha na’hånåo.”  Mafaisin Gui’ ni linahyan, “Yanggin para bai in pe’lu i hinenggin-måmi giya Hågu håfa na klåsin siñåt para Un cho’gui para bai in li’i’?  Håfa ufisiosio-mu?  Mañotchu ‘manna’ i mañainan-måmi gi disiettu;  sigun gi Eskritura  ‘Mannina’i siha as Yu’us pån ginin i langit para u makånnu’.’ ”  Ilek-ña si Jesus nu siha:  “Åmen, åmen, bai Hu asigura hamyu ni minagåhit, ti si Moises numå’i hamyu pån ginin i langit; sinoki si Tatå-hu numå’i hamyu ni linangitan na pån.  I pån Yu’us mafåttu ginin i langit ya Ha nåna’i lina’la’ i tanu’.”  I taotåo siha magågåo Gui’ ilik-ñiñiha, “Siñot, nå’i ham ni esti na pån para todu i tiempu.” Maninisplikåyi as Jesus taiguini:  “Guåhu mismu i pån ni mannåna’i lina’la’; i måttu giya Guåhu ni ngai’an nai u ñålang ta’lu, i manhonggi nu Guåhu ni ngai’an nai u må’hu ta’lu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               2 Kgs 4, 42-44</p>
<p>Un tinaitai ginin i sigundu na Lepblun i Manrai</p>
<p>Måttu un tåotåo ginin Baal-shalishah ha chulili’i si Elisha, i taotåo Yu’us, benti na pidåsun pån ni mafa’tinas ginin i primet na tinekcha’ sibåda, yan fresku na masotkan mai’is.  Ilek-ña si Elisha, “Nå’i i taotåo siha ya u ma kånnu’ “.  Låo ti malagu’ i setbinten-ña ya ilek-ña, “Håfa taimanu para bai hu plånta esti gi me’nan sientu na lalåhi?”  Ha insisti si Elisha ya ilek-ña, “Nå’i i taotåo siha ya u ma kånnu’.” Sa’ taiguini ilek-ña iSaina, Para u fañotchu i taotåo siha ya para u guaha ha’ sopbla.”  Ya anai munhåyan mañotchu, guaha dididi’ sopbla, taimanu ha’ ilek-ña iSaina.</p>
<p>I finu’ i Saina.</p>
<p>INEPPIN I SÅTMU                                                               Ps 145, 10-11. 15-16. 17-18</p>
<p>HA NÅNA’I HIT TODU I NISISIDÅT-TA.</p>
<p>Todu i fina’tinås-mu Un manå’i gråsia, OAsaina,</p>
<p>ya Un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minitgot-mu.</p>
<p>INEPPI…..</p>
<p>I matan todu ma’a’atan Håo kun inangokku;</p>
<p>ya Un nåna’i siha nengkannu’-ñiha gi ma’apunta na tiempu;</p>
<p>Un baba i kannai-mu</p>
<p>ya Un na’satisfetchu i minalagu’ todu i manlåla’la’ na kosas.</p>
<p>INEPPI….</p>
<p>Tunas HåoAsainagi todu i bidå-mu,</p>
<p>fiet Håo gi todu i che’cho’-mu.</p>
<p>Hihut HåoAsaina,para atyu siha i umå’agang Håo,</p>
<p>para atyu siha i umå’agang Håo gi minagåhit.</p>
<p>INEPPI…..</p>
<p>SIGUNDU NA TINAITAI                                                                             Eph 4, 1-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Guåhu prisuneru yu’ sa’ put i hu sesetbi i Saina, intonsis, hu sosoyu’ hamyu; dalalaki atyu na klåsin lina’la’ i Ha fa’tinas si Yu’us anai maninagang hamyu.  Na’fanhumitdi hamyu todu i tiempu, suåbi, yan pasensia.  Na’annuk i ginefli’i’-miyu put i mana’asungun hamyu.  Che’gui kuåntu i siña para u gagaigi ha’ i dinanña’ ni ginin i Espiritu ni måfattu ginin i pås ni muna’fandadanña’ hamyu kumu unu.  Unu ha’ na tataotåo yan unu ha’ na Espiritu, taimanu na unu ha’ na inangokku guaha ni esta maninagang hamyu guatu as Yu’us.  Unu ha’ na Saina guaha, yan unu ha’ na hinenggi, yan unu ha’ na båotismu; unu ha’ na Yu’us guaha ya Guiya i Tatan todu i taotåo siha, ni Guiya i Sainan todu, ni machocho’chu’ ginin todu, yan gagaigi Gui’ gi todu.</p>
<p>I finu’ i Saina.</p>
<p>IBANGHELIU                                                                                               Jn 6, 1-15</p>
<p>ÅLELUIA</p>
<p>HA BISITA SI YU’US I TAOTÅO-ÑA.</p>
<p>+  Un tinaitai ginin i såntu Ibangheliu sigun i tinigi’ San Juan</p>
<p>Dispues di esti, Ha upus si Jesus i Tasin Galileha osino Tiberias.  Un dångkulun linahyan tåotåo matattiyi Gui’, sa’ put i mali’i’ i milågru anai Ha na’fanhomlu’ i manmalångu. Humånåo si Jesus hulu’ gi eksu’ ya matå’chung påpa’ yan i mandisipulu-ña siha.  Esta hihihut i Giput Påsguan i ManHudihos.  Ha atan si Jesus i uriyå-ña ya Ha li’i’ na guaguaguatu un dångkulun linahyan tåotåo giya Guiya, pues ilek-ña as Felipe, “Amånu nai siña manmamåhan hit sufisienti na nengkannu’ para ta na’fañotchu esti siha na tåotåo?” (Ha sångan esti put i para u chagi si Felipe; sa’ Guiya esta Ha tungu’ håfa para u cho’gui.)  Manoppi si Felipe, “Maseha para u fanadumididi’ ha’ esti na kantidån tåotåo, ti nahung ni dos sientus pesus na balin pån.  Unu gi mandisipulu-ña, si Andres, i che’lun Simon Pedro, ilek-ña: “Gaigi guini un påtgun mañuñuli’ singku pidåsun pån sibåda yan dos na guihan låo håfa bali-ña ennåo para todu esti siha na tåotåo?” Mansinangåni siha as Jesus, “Na’fanmatå’chung påpa’ i taotåo siha.”  (Bula chå’guan guini na lugåt). Intonsis todu i taotåo siha manmatå’chung påpa’; kåsi ennåo i singku mit na lalåhimaniståba guennåo.  Ha chuli’ si Jesus i pån, mannå’i gråsia as Yu’us, ya Ha påtti i taotåo siha ni manmatåta’chung.  Taiguennåo ha’ lokkui’ bidå-ña ni guihan, ya todu manmapåtti månu ha’ i minalagu’-ñiha.  Anai manhåspuk todu, ilek-ña nu i mandisipulu-ña, “Rikohi i sepbla na pidåsu siha; mungnga hit dumispitdisia maseha dididi’.”  Pues manmarikohi todu, ya mana’bula dossi na kanåstra ni pidåsu siha ni sepbla ginin i singku na pån sibåda ni makannu’ ni taotåo siha.  I taotåo siha ni maniståba guennåo, anai mali’i’ esti na milågru ni Ha fa’tinas si Jesus, ilik-ñiha, “Siguru na Guiya esti i Prufeta ni para u fåttu guini gi tanu’!”  Ha tungu’ ha’ si Jesus na para u fanmåttu para u makonni’ fuetsåo Gui’ ya para u mana’rai; put ennåo na tuma’lu hulu’ gi eksu’ Guiguiya ha’ na maisa.</p>
<p>I Ibangheliun i Saina.</p>

        </section>
        <hr>
        
        <section>
        <h1>XVI DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvi-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Jer 23, 1-6</p>
<p>Un tinaitai ginin i Lepblun i Prufeta as Jeremiah</p>
<p>Ilek-ña i Saina, manmatdisidu i pastot siha ni muna’fanabak yan chumalapun i kinilu gi pastahi-hu.  Intonsis taiguini ilek-ña iSaina, i Yi’us Israhet, kontra i pastoris siha ni uma’atan i taotåo-hu:  Esta en chalapun i kinilu-hu siha yan en dilalak siha.  Ti en asisti siha, låo guåhu bai Hu arekla hamyu ya bai kastiga i tailayi na bidan-miyu.  Guåhu mismu bai Hu na’fanetnun i sepbla gi katdumin i kinilu-hu ginin todu i tanu’ ni Hu dulalak siha ya bai konni’ tåtti para i sagan-ñiha gi sabaneta; guennåo nai u fanmåmta’ yan u fanmamuttiplika.  Ilek-ña iSaina, bai Hu apunta pastot para siha para u faninadahi ya båsta manma’å’ñåo yan manlåolåo; ya tåya’ u fåtta.</p>
<p>Ilek-ña iSaina, atan ha’ sa’ mamamaila’ i ha’åni siha, anai para bai Hu kåhat hulu’ un tunas na sinisu para si David;  Para U må’gås yan para U måolik gubetnon-ña kumu rai, siempri Ha cho’gui håfa tunas yan dinanchi gi tanu’.  U masåtba iya Hudah gi tiempon-ña, u lå’la’ gi siguridåt iya Israhet.  I na’an ni manå’i Gui’:  “ISainai hustisiå-ta.”</p>
<p>I finu’ i Saina.</p>
<p>INEPPIN I SÅTMU                                                                           Ps 23, 1-3. 3-4. 5. 6.</p>
<p>ISainai pastot-tu, tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’ mamomokkat yu’ gi hemhum na kañåda</p>
<p>tåya’ tailayi ma’a’ñåo-hu; sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                                             Eph 2, 13-18</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Hamyu ni ginin manchågu’, mandadanña’ på’gu yan i Kristo Jesus, manmakonni’ hamyu guatu hihut ginin i sakrifisiun i finatai-ña i Kristo.</p>
<p>I Kristo mismu muna’fåttu i pås giya hita anai Ha na’fandanña’ i MamPagånu yan i ManHudihos kumu un tåotåo. Ha tupa påpa’ i Kristo i liga ni dumibibidi yan muna’faninimimigu siha. Ha funas i tinagu’ yan i areklu siha ni manmåfattu ginin i Lai i ManHudihos put i para u fa’tinas unu ha’ ni nuebu na råsan tåotåo ginin esti i dos gi mandanña’-ñiha yan Guiya, ya ginin esti na Ha istapblesi i pås. Put i finatai-ña gi kilu’us i Kristo Ha distrosa i inachatli’i’-ñiha; ya ginin i kilu’us na Ha na’danña’ i dos råsa gi un tåtaotåo ya Ha konni’ siha tåtti para as Yu’us.  Pues måttu i Kristo ya sumetmun put i Maolik na Nutisian pås para todu–para hamyu ni MamPagånu, ni ginin manchågu’ gi as Yu’us, yan para i ManHudihos, ni manhihut giya Guiya.  Ginin i Kristo na todu hit, ManHudihos yan MamPagånu, mañiha manmåttu guatu gi unu na Espiritu para guatu gi me’nan i Tata.</p>
<p>I finu’ i Saina.</p>
<p>IBANGHELIU                                                                                               Mk 6, 30-34</p>
<p>ÅLELUIA.</p>
<p>HU TUNGU’ SIHA, YAN MADALALALAKI YU’.</p>
<p>+  Un tinaitai ginin i såntu Ibangheliu sigun gi tinigi’ San Marcos</p>
<p>Mabira siha tåtti i manapostulis ya masangåni si Jesus nu todu i bidan-ñiha yan i finanå’guin-ñiha. Ilek-ña nu siha, “Fanmamaila’, hamyu ha’ na maisa, para un sasahngi na lugåt ya en fandiskånsa un råtu.”  Un dångkulun linahyan tåotåo manmåfattu yan manhåhanåo guatu, ya kana’ ha’ impusipbli siha ni para u fañotchu. Intonsis manhånåo gi boti si Jesus yan i manapostulis mañisiha ha’ na maisa para un lugåt ni appattåo. Manmali’i’ siha ni taotåo na manhåhanåo, ya meggai tumungu’ para månu siha. Tåotåo siha ginin todu i sengsung manmamokkat chaddik guatu guihi na lugåt, ya manmo’na ki si Jesus yan i manapostulis.</p>
<p>Anai manunuk gi boti Ha li’i’ si Jesus un dångkulun linahyan. Nina’ma’åsi’ nu siha, sa’ kalang siha kinilu sin pastot; ya Ha fanå’gui siha åpmam.</p>
<p>I Ibangheliun i Saina.</p>

        </section>
        <hr>
        
        <section>
        <h1>XV DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xv-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                               Am 7, 12-15</p>
<p>Un tinaitai ginin i Lepblun i Prufeta as Amos</p>
<p>Si Amaziah (påli’ Bethel) ilek-ña as Amos, “Hågu ni guaguaha lini’e’-mu ritira håo ginin esti, ya un hånåo para i tanu’ Hudah!  Ya atyu nai un gånna nengkanno’-mu gi kada biåhi na mannå’i håo prufesiha, låo nungka ta’lu nai un sångan prufesiha guini giya Bethel; sa’ estigui’ nai gaigi i attat yan i templun i rai.”  Ineppi si Amaziah as Amos, “Ti prufeta yu’, ni ti såsaonåo yu’ gi gurupun mamprufeta siha; guåhu pastot yan måmamfi’ siha fruta.  I Saina kumonni’ yu’ ginin i entalu’ i kinilu siha, ya Ha sangåni yu’ na bai hånåo guatu gi taotåo-hu Israhet para bai sangåni siha ni manmamamaila’ siha na sinisedi.”</p>
<p>I finu’ i Saina.</p>
<p>INEPPIN I SÅTMU                                                               Ps 85, 9-10. 11-12. 13-14</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña,</p>
<p>para i mamfiet, para atyu siha i umangokku Gui’.</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI…..</p>
<p>U ássudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI…..</p>
<p>ISainau chuda’ påpa’ i bendision-ña</p>
<p>ya u bula kusetchån-ña i tano’-ta.</p>
<p>U fofo’na i rikesa gi me’nan iSaina,</p>
<p>yan i giniha gi uriyan i pinikåt-ña.</p>
<p>INEPPI…..</p>
<p>SIGUNDU NA TINAITAI                                                                             Eph 1, 3-14</p>
<p>Un tinaitai ginin i Kattan San Pablo para i taotåo ‘Ephesus’</p>
<p>Hafañe’lus:</p>
<p>Maila’ ya ta nå’i gråsia si Yu’us yan Tatan i Saina-ta as Jesukristo!  Gi mandañña’-ta yan i Kristo esta Ha bendisi hit ya Ha nå’i hit todu klåsin espirituhåt na bendision gi langit. Desdi åntis di u mafa’tinas i tanu’, esta si Yu’us Ha atyik hit para iyon-ña ginin i mandañña’-ta yan i Kristo kosaki siña hit mañåntus yan manai difektu gi me’nå-ña. Put i guinaiyan-ña na Ha disidi si Yu’us na para u na’famagu’on-ña hit ginin i Kristo–estigui’ i minagof-ña yan i minalago’-ña.  Maila’ ya ta tuna si Yu’us put i gloriosu na grasiå-ña, sa’ put i dibåtdi na rigålu ni Ha nå’i hit ginin i Ha guaiya na Lahi-ña!  Put i finatai-ña i Kristo na mana’fanlibri hit, kumeke’ilek-ña, manma’asi’i hit ni isåo-ta siha. Gof guaguan i gråsian Yu’us, ni misin Ha nå’i hit! Gi tinemtom-ña Ha cho’gui si Yu’us atyu i Ha planuyi ya Ha sangåni hit ni sikretu na plånu ni esta Ha disidi para u kumpli put i Kristo. Esti na plånu i para u cho’gui si Yu’us yanggin måttu i tiempu, era i para u na’fandañña’ todu i nina’huyung, todu i kosas siha gi langit yan gi tanu’, ya para i Kristo kabeså-ña.  Manmachocho’gui todu i kosas siha sigun gi plånun Yu’us yan gi disision-ña; ya si Yu’us Ha atyik hit para taotåo-ña gi dinañña’ yan i Kristo sa’ put i planu-ña, sigun gi disision-ña desdi i tutuhun. Pues nihi ya hita ni fine’na manmanangokku gi Kristo ta tuna i glorian Yu’us!</p>
<p>Ya hamyu lokkui’ manhålum tåotåo Yu’us anai en hinguk i magåhit na mensåhi, i Maolik na Nutisia ni numå’i hamyu satbasion. Manmanhonggi hamyu gi Kristo, ya Ha po’lu si Yu’us i matkån-ña giya hamyu kumu iyon-ña ya mannina’i hamyu ni Espiritu Såntu ni Ha prumeti. I Espiritu gumarantitiha na para ta risibi atyu i Ha prumeti si Yu’us i taotåo-ña, ya esti numåna’i hit siguridåt na siempri si Yu’us u nå’i kabålis na linibri atyu siha i taotåo-ña. Nihi ya ta tuna i gloriå-ña!</p>
<p>I finu’ i Saina.</p>
<p>IBANGHELIU                                                                                               Mk 6, 7-13</p>
<p>ÅLELUIA    (see Eph 1, 17-18)</p>
<p>I MATAN I KURASON-TA</p>
<p>KOSAKI SIÑA TA LI’I’ HÅFA TAIMANU TINAKKILO’ÑA</p>
<p>ATYU NA INANGOKKU NI MANMA’Å’AGANG HIT GUATU.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha ågang si Jesus i Dossi ya Ha tutuhun muna’fanhånåo siha dos in dos, ya mannina’i siha åotoridåt kontra i manapplacha’ na espiritu. Mantinagu’ siha na cha’-ñiha fanmañuñuli’ ni håfa gi hinanao-ñiha fuera di båstun ha’–mungnga nengkannu’, mungnga balutan, mungnga salåppi’ gi puttanmuneda gi betsa. Låo debidi u fandinegga sandålias. Ilek-ña, “Mungnga manmañuli’ para pula’-miyu,”  Ha umentåyi, ilek-ña, “Maseha håyi gai gima’ ni manhålum hamyu, fañåga guennåo astaki en dingu ennåo na lugåt. Yanggin guaha lugåt ni ti manmalagu’ rumisibi pat umékkunguk hamyu, tåntan i petbus ennåo na lugåt ginin i adding-miyu gi kinekiyung-miyu kuentan prueba kontra siha.” Anai munhåyan ennåo, manhånåo siha ya mañetmun na gof prisisu i sinetsut. Manmandulalak meggai na aniti ginin i sanhalum tåotåo siha, manma’olius ni laña i manmalångu siha, ya meggai mana’fanhomlu’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                                      Ez 2, 2-5</p>
<p>Un tinaitai ginin i Lepblun i Prufeta as Ezekiel</p>
<p>Humålum i Espiritu giya guåhu ya Ha na’tohgi yu’, ya hu hunguk i bos ni kumuentutusi yu’ ilek-ña:  Låhi, bai na’hånåo håo para i ManIsraelitas, siha ni kumontra Yu’; siha yan i mañainan-ñiha makokontra Yu’ asta på’gu mismu na tiempu.  Manåguaguat yan manmahettuk kurason-ñiha esti siha na tåotåo ni para bai na’hånåo håo guatu.  Låo debidi un sangåni siha taiguini:  Ilek-ña i Saina as Yu’us!  Put i mansubetbiu siha na taotåogui, maseha ma’ekkunguk osino makontra håo, siempri u matungu’ na esta mamfinatoigui siha ni un prufeta.</p>
<p>I finu’ i Saina.</p>
<p>INEPPIN I SÅTMU                                                                           Ps 123, 1-2. 2. 3-4</p>
<p>Hu na’ngaha’ hulu’ i matå-hu giya Hågu</p>
<p>ni matåta’chung gi tronu gi langit—</p>
<p>Hunggan, kalang i matan i tentågu’ siha</p>
<p>ni ma’a’atan i kannai ma’gas-ñiha.</p>
<p>INEPPI…..</p>
<p>Taimanu ha’ na i matan i muchåcha</p>
<p>ma’a’atan i kannai i aman-ñiha,</p>
<p>Taiguennåo ha’ lokkui’ i matå-ta ma’a’atan iSainai Yi’os-ta,</p>
<p>astaki Ha nå’i hit mina’åsi’.</p>
<p>INEPPI…..</p>
<p>Gai ma’asi’ nu hami,Asaina, gai ma’asi’ nu hami,</p>
<p>sa’ manimpåtchu ham esta ni ináchatli’i’.</p>
<p>Esta mano’sun ham ni fina’ga’ga’ i mambanidosu,</p>
<p>yan i chinatli’i’ i mansubetbiu.</p>
<p>INEPPI…..</p>
<p>SIGUNDU NA TINAITAI                                                                            2 Cor 12, 7-10</p>
<p>Un tinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Låo putno u na’bula yu’ i banidå put i meggai lini’e’-hu ni manna’manman siha, manå’i yu’ chetnot-tu para bai hu padesi gi tataotåo-hu, ni kalang tentågu’ Satanås para u anña yu’ putno bai hu banidosu. Tres biåhi hu tåyuyut i Saina put esti ya hu faisin Gui’ para u na’suha. Låo taiguini inippen-ña: “Hokkuk ha’ un nisisita na i grasiå-hu, sa’ a’annuk mås minetgotña i fuetsåk-ku yanggin ñaba’ håo.” Intonsis, gof maguf yu’ para bai hu banidosu put i ñiñaba’-hu, put i para bai hu sienti i pruteksion i minetgut i Kristo giya guåhu. Kuntentu ha’ yu’ ni ñiñaba’ siha, insuttu, pinadesi, pinitsigi, yan i minakkat ni hu padesi put i Kristo. Yanggin ñaba’ yu’, pues ennåo nai metgut yu’.</p>
<p>I finu’ i Saina.</p>
<p>IBANGHELIU                                                                                               Mk 6, 1-6a</p>
<p>ÅLELUIA</p>
<p>GUIYA MUNA’HÅNÅO YU’ PARA BAI CHULI’I’ NI</p>
<p>MAOLIK NA NUTISIA I MAMOPBLI.</p>
<p>+   Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus para i sengsong-ña ya matattiyi Gui’ ni mandisipulu-ña. Anai måttu i Sabaf na ha’åni humånåo para i sinagoga ya Ha tutuhun mama’nå’gui ya nina’fansen manman i linahyan tåotåo ni ume’ékkunguk Gui’. Ilik-ñiha, “Amånu nai manungu’ Gui ni esti siha? Håfa na klåsin tinemtum esti i mana’í-ña? Taimanu fa’tinås-ña ni milågru siha? Ada ti Guiya esti i katpinteru, i lahin Maria, i mañe’lun Santiago, Jose, Jude yan Simon?  Na ada ti bisinu-ta i mañe’lu-ña famalåo’an?”  Låo ti manmalagu’ ma’aksepta Gui’. I inippen-ña si Jesus ni esti siha, “I mamprufeta manma’o’onra gi todu i lugåt fuera di i tano’-ña, fuera di entri i mamparintes-ña, yan fuera di i gimå’-ña mismu.” Ti siña mama’tinas milågru guennåo, fuera di unus kuåntu na manmalångu ni Ha na’fanhomlu’ anai mampinatcha siha, sa’ nina’sen manman put i natatan hinenggin-ñiha. Inlugåt di ennåo, Ha liliku’i i manhihut na songsung siha mama’nåna’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIII DAMENGGU GI UTDINÅRIU NA TIEMPU</h1>
        <p><strong>Date:</strong> June 30, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                       Wis 1, 13-15; 2, 23-24</p>
<p>Un tinaitai ginin i Lepblun Tinemtum</p>
<p>Ti si Yu’us fuma’tinas i finatai, ni ti nina’mamaguf Gui’ gi finatai i lala’la’.  Sa’ Ha fa’tinas</p>
<p>todu i kosas siha kosaki u fanggai lina’la’;  ya i fina’tinas siha guini na tånu’ mambråbu, ya</p>
<p>tåya’ peknu’ na binenu gi entalu’-ñiha yan tai fuetsa i finatai guini gi tanu’, sa’ i hustisia ti mámatai.  Sa’ si Yu’us Ha fa’tinas i taotåo ti para u måtai; Ha fa’tinas gui’ gi imåhin i naturåt-ña.  Låo ginin i imbidiun i aniti na måttu i finatai guini gi tanu’, ya atyu siha i manggaigi gi papa’</p>
<p>i aniti u matanña’ i finatai.</p>
<p>I finu’ i Saina.</p>
<p>INEPPIN I SÅTMU                                                               Ps 30, 2. 4. 5-6. 11-12. 13</p>
<p>BAI HU TUNA HÅO, ASAINA, SA’ UN RISKÅTA YU’.</p>
<p>Hu tuna Håo,Asaina, sa’ Un kåhat yu’ hulu’</p>
<p>ya ti Un sedi na u fanmaguf i maninimigu-hu put guåhu.</p>
<p>Asaina, Hågu muna’libri yu’ ginin i naftan;</p>
<p>ti Un sedi na bai hu falak påpa’ gi sagan i manmåtai.</p>
<p>INEPPI…..</p>
<p>Kantåyi iSaina, hamyu ni mamfiet,</p>
<p>nå’i agradesimentu i santus na na’ån-ña.</p>
<p>Sa’ un råtu ha’ i yini’usan na lalalo’-ña</p>
<p>i yini’usan na minaolek-ña para todu i tiempu.</p>
<p>Kasao siha manmåfattu gi minatchum åtdåo;</p>
<p>låo minaguf gi chatanmak.</p>
<p>INEPPI….</p>
<p>.</p>
<p>Ekkunguk, OAsaina, ya Un gai ma’asi’ nu guåhu;</p>
<p>Hågu,Asaina, ayudantek-ku.</p>
<p>Un tulaika i piniti-hu para minaguf;</p>
<p>OAsaina, Yu’os-su, bai hu nå’i Håo agradesimentu todu i tiempu.</p>
<p>INEPPI…..</p>
<p>SIGUNDU NA TINAITAI                                                                 2 Cor 8, 7. 9. 13-15</p>
<p>Un tinaitai ginin i Kattan San Pablo para i taotåo ‘Corinth’</p>
<p>Hafañe’lus:</p>
<p>Mansen riku hamyu ni todu i guaha giya hamyu: gi hinenggi, gi kuentus, yan gi tiningu’, gi minalagu’-miyu para en fanmanayuda yan gi guinaiyan-miyu nu hami. Ya manmalagu’ ham lokkui’ na en fanggeftåo guini gi sitbisiun guinaiya.</p>
<p>En tingu’ ha’ i gråsian i Saina-ta as Jesukristo; maseha riku Gui’, Ha na’popbli Gui’ put hamyu, put i para en nina’fanriku ginin i pinipblen-ña.  Åhi’ ti hu na’fangekegefsaga i ottru tåotåo ya para bai hu na’fañatsaga hamyu; låo put i bula guinahan-miyu på’gu, ennåo mina’ kumbeni na en ayuda atyu siha i manggái nisisidåt. Ya yanggin manggái nisisidåt hamyu ya siha bula guinahan-ñiha, siempri maninayuda hamyu. Gi taiguini na todu manmatråta parehu. Taimanu ha’ na ilek-ña i eskritura, “Atyu i numana’etnun meggai ti meggai guinaha-ña, ya atyu i numana’etnun dididi’ ti dididi’ guinaha-ña.”</p>
<p>I finu’ i Saina.</p>
<p>IBANGHELIU                                                                                               Mk 5, 21-43</p>
<p>ÅLELUIA    2 Tm 1, 10</p>
<p>YA HA CHULI’I’ HIT LINA’LA’ GININ I IBANGHELIU-ÑA.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Humånåo si Jesus tåtti para i ottru båndan i Tasin Galileha. Guihi gi uriyan i hagoi iståba na manetnun un dångkulun linahyan tåotåo. Si Jairus, må’gas gui’ gi sinagoga, malak guatu, ya anai ha li’i’ si Jesus ha yuti’ñaihun gui’ gi addeng-ña ya finaisin Gui’ kuånto i siña, “I dikiki’ na hagå-hu gof málangu. Put fabot fåttu ya Un po’lu i kånnai-mu gi hilo’-ña, kosaki siña homlu’ ya u lå’la’!”  Pues sumiha humånåo yan si Jesus.  Gof meggai na tåotåo mañisiha manhånåo machichigit Gui’ ginin todu i bånda.</p>
<p>Iståba guennåo un palåo’an ni esta dossi åñus di mañuda’ håga’ ya atdit pinadisisi-ña ni achukka’ meggai esta na médiku umåmti gui’.  Esta ha latchai i salåppe’-ña, ya inlugåt di u lamåolik lumala’atdit mientras mås tiempu. Ha hunguk put si Jesus, intonsis humålum gi linahyan tåotåo ya umisgin tatti mo’na para as Jesus. Ilek-ña entri guiya, “Yanggin hu patcha i magagu-ña ha’, siempri homlu’ yu’.”  Ha patcha i magagu-ña ya insigidas pumåra i haga’; ya ha sienti gi sanhålom-ña na mana’homlu’ gui’. Insigidas Ha sienti si Jesus na kokuyung fuetsa ginin Guiya.  Pues tumalaktatti gi entalu’ i linahyan tåotåo ya mamaisin, “Håyi pumatcha i magagu-hu?” Manmanoppi i mandisipulu-ña, “Un li’i’ ha’ na machichigit Håo ni taotåo, ya håfa na Un famaisin håyi pumatcha Håo?” Låo sigi ha’ di manatan si Jesus ya Ha kekeli’i’ håyi pumatcha Gui’.  I palåo’an ha tungu’ håfa måsusedi nu guiya; pues måttu, ya manlålaolåo ni mina’a’ñåo-ña, ha yuti’ gui’ påpa’ gi me’nan Jesus ya ha sangåni Gui’ todu ni minagåhit. Ilek-ña si Jesus nu guiya, “Hagå-hu, i hinenggem-mu muna’homlu’ håo.  Hånåo ya si Yu’us Un nina’i pås, ya esta ti un famadesi.”</p>
<p>Mientras Ha såsangan esti si Jesus, guaha tentågu’ siha manmåttu ginin i gima’ Jairus ya masangåni gui’, “Måtai i hagå-mu esta.  Pues para håfa na un atburota mås i Ma’estru?” Ti Ha atendi si Jesus håfa sinangan esti siha, låo Ha sangåni si Jairus, “Cha’-mu ma’å’a’ñåo, låo fanhonggi.” Pues tåya’ Ha sedi na u hånåo yan Guiya fuera di si Pedro, si Santiago, yan i che’lu-ña as Juån. Manmåttu siha gi gima’ Jairus, ya Ha li’i’ si Jesus i atburotu ya Ha hunguk i a’gang na kasao yan kåti. Humålum ya ilek-ña nu siha, “Håfa esti siha na atburotu?  Håfa na mangåkati hamyu?  Ti måtai i patgun. Mamaigu’ ha’ gui’!”  Interu siha matutuhun mafa’chalik Gui’, pues Ha na’fanhuyung todu siha, Ha konni’ i tata yan i nanan i patgun, yan i tres na mandisipulu-ña, ya manhålum gi kuåttu anai iståba i patgun umå’assun.  Ha go’ti i kannai i patgun ya ilek-ña nu guiya, “TALITHA KOUM,” ni kumekke’ilekña, “Dikiki’ na påtgun! Kahulu’!” Insigidas kahulu’ ya ha tutuhun mamokkat. (Dossi åñus idåt-ña.) Anai masusedi esti nina’fansen manman todu! Låo manggof iningkåtga siha as Jesus na cha’-ñiha fane’esangani ni håyi, ya ilek-ña, “Na’chotchu i patgun.”</p>
<p>I Ibangheliun i Saina.</p>

        </section>
        <hr>
        
        <section>
        <h1>I MAFAÑÅGUN SAN JUAN BAUTISTA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-mafanagun-san-juan-bautista/<p>
        <p>FINE’NA NA TINAITAI                                                                               Is 49, 1-6</p>
<p>Un tinaitai ginin i Lepblun i Prufeta as Isaias</p>
<p>Hunguk yu’, O kantun tåsi,</p>
<p>fanekkunguk, O tåotåo ni manchågu’,</p>
<p>Desdi i mafañagu-hu Ha ågang yu’ i Saina,</p>
<p>desdi i tiyan nanå-hu Ha nå’i yu’ ni na’ån-hu .</p>
<p>Ha fa’tinas yu’ kumu malåktus na såpbli.</p>
<p>yan Ha na’attuk yu’ gi anineng i kannai-ña.</p>
<p>Ha fa’tinas yu’ kumu låmlam na fletcha,</p>
<p>gi linaolåo-ña Ha na’attuk yu’.</p>
<p>Ilek-ña i Saina nu guåhu:  Hågu, Israhet, i setbintek-ku,</p>
<p>ginin hagu na mama’nunu’i yu’ ni gloriå-hu.</p>
<p>Maseha hinassok-ku na taibali che’cho’-hu,</p>
<p>ya hu gåsta fuetsåk-ku dibåtdi, sin prubetchu,</p>
<p>Låo gaigi gi Saina i premiu-hu,</p>
<p>gaigi gi Yi’os-su i apås-hu.</p>
<p>Pues kumuentus iSaina</p>
<p>ni fumotma yu’ kumu setbinten-ña ginin i tiyan,</p>
<p>kosaki u makonni’ si Jacob tåtti para Guiya,</p>
<p>ya u mana’danña’ si Israhet yan Guiya.</p>
<p>Ya guåhu bai hu huyung kumu dichosu gi me’nan iSaina</p>
<p>yan i Yi’os-su Guiya på’gu i minetgot-hu.</p>
<p>Ilek-ña gof dikiki’ håo para setbintek-ku,</p>
<p>para un håtsa hulu’ i rasan Jacob</p>
<p>yan para un nana’lu i tetehnan na tåotåo Israhet;</p>
<p>bai Hu fa’kåndit håo para todu i nasion siha</p>
<p>kosaki i satbasion-hu u hagu’ i puntan tånu’.</p>
<p>I finu’ i Saina.</p>
<p>INEPPIN I SATMU                                                                           Ps 139, 1-3, 13-14, 14-15</p>
<p>INEPPI:   HU TUNA HÅO, SA’ GÅTBU MAFA’TINÅS-HU.</p>
<p>OAsaina, esta Un eksamina yu’, pues Un tungu’ yu’:</p>
<p>Un tungu’ ha’ kåo matåta’chung yu’ pat tumotohgi yu’;</p>
<p>desdi i chagu’ Un tungu’ ha’ håfa hinasosok-ku.</p>
<p>Un lili’i’ i hinanåo-hu kuntodu yanggin dumiskånsa yu’;</p>
<p>Un sen tungu’ todu i bidåda-hu.</p>
<p>INEPPI</p>
<p>Hågu fuma’tinas yu’ interamenti;</p>
<p>Un fotma yu’ gi halum tiyan nanå-hu.</p>
<p>Hu tuna Håo, sa’ Un fa’tinas yu’ kabålis;</p>
<p>mambunitu todu i fina’tinås-mu!</p>
<p>INEPPI</p>
<p>Un tungu’ ha’ yu’ kabålis;</p>
<p>Un sen li’i’ måolik i te’lång-hu siha,</p>
<p>Anai mafa’titinas yu’ sikretu,</p>
<p>mafotma yu’ gi fondun tånu’.</p>
<p>INEPPI</p>
<p>SIGUNDU NA TINAITAI                                                                Acts 13, 22-26</p>
<p>Un tinaitai ginin i Bidan i Manapostulis</p>
<p>Ilek-ña si Pablo guihi na ha’åni:</p>
<p>“I Saina,Ha kåhat hulu’ si David kumu rai; ya put guiya na manhula si Yu’us: ‘Hu sodda’ na si David, i lahin Jesse, guiya i malago’-hu na klåsi ni para u chine’gui todu i malago’-hu na para u cho’gui.’  “Sigun gi prumeså-ña esta si Yu’us Ha na’fåttu si Jesus i satbadot Israhet ginin i disendensian esti na låhi. Åntis di u tutuhun si Jesus i che’cho’-ña, ha setmuni si Juan todu i taotåo Israhet na debidi u mabira siha ginin i isao-ñiha ya u fanmatakpångi.  Anai esta hihihut i uttimun i che’cho’-ña si Juan, ha såsangan, ‘Håyi hinassun-mimiyu yu’?  Ti guåhu atyu i en nanangga. Låo ispiha atyu i para u fåttu dispues di guåhu. Ti diknu yu’ para bai hu pula’ i sandålias gi addeng-ña.’</p>
<p>“Hafañe’lus, hamyu ni famagu’un i familian Abrahan yan hamyu ni pumalu ni umo’onra i Yi’us-måmi, para hita na mana’hånåo esti na mensåhin satbasion.”</p>
<p>I finu’ i Saina.</p>
<p>IBANGHELIU                                                                                   Lk 1, 57-66, 80</p>
<p>ÅLELUIA     Lk 1, 76</p>
<p>SA’ HÅGU UN FOFO’NA GI ME’NAN I SAINA PARA UN PRIPÅRA UN</p>
<p>TUNAS NA CHÅLAN PARA GUIYA.</p>
<p>+  Un tinaitai ginin i såntu Ibangheliu sigun i tinigi’ San Lukas</p>
<p>Anai måttu i tiempu para u fañågu si Isabel, mañågu gui’ un påtgun låhi. Anai mahunguk ni bisinu-ña yan parintes-ña na ha ekstendi i Saina i mina’ase’-ña nu guiya, manchámmaguf siha.</p>
<p>Anai manetnun gi mina’otchu dihas para u macho’gui i setkumsisiu gi patgun, manmalagu’ na u mafa’na’an gui’ ni na’an tatå-ña as Zacarias. Umentalu’ i nana guini ya ilek-ña, “Åhi’, i patgun u mafa’na’an Juan.”  Ilik-ñiha nu guiya, “Tåya’ gi parintes-mu gai na’an ni ennåo.”  Pues maseñas i tata ya mafaisin gui’ håfa na nå’an malago’-ña para u ma’ågang.  Sumeñas si Zacarias ya mamaisin para u manå’i gui’ påppit månggi’ ya ha tugi’ påpa’ esti siha na palåbra, “I na’ån-ña si Juan.”  Nina’fanmanman todu ni esti. Guennåo na mumentu mababa i pachot-ña ya måppla’ i hila’-ña, ya ha tutuhun kumuentus ni matunan Yu’us.  Måttu un dångkulun mina’å’ñao gi todu i uriyan-ñiha; matutuhun masångan put esti na sinisedi gi todu i eksu’ siha giya Hudeha.  Todu i humunguk mapo’lu esti siha gi kurason-ñiha, ya ilik-ñiha, “Håfa para humuyongña esti na påtgun?” yan “Kåo ti gaigi i kannai Yu’us gi hilo’-ña?”.</p>
<p>Dumångkulu i patgun ya tumo’a gi espiritu. Sumåga gi halum tånu’ asta atyu na ha’åni anai umannuk gi pupbliku giya Israhet.</p>
<p>I Ibangheliun i Saina.</p>

        </section>
        <hr>
        
        <section>
        <h1>XI DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xi-damenggu-gi-utdinariu-na-tiempu/<p>
        <p>FINE’NA NA TINAITAI                                                                               Ez 17, 22-24</p>
<p>Un tinaitai ginin i Lepblun i Prufeta as ‘Ezekiel’</p>
<p>Taiguini ilek-ña siYu’usi Saina:</p>
<p>Guåhu lokkui’ bai Hu chuli’ i mås måolik ginin i trongkun ‘cedar’,  bai Hu utut ginin i punta gi yahululu’ un binga, Ya bai Hu tåtmi gi yahululu’ gi takkilu’ na sabåna; bai Hu tåtmi gi puntan sabåna giya Israhet.  Siempri mañusu ya u fanokcha’ fruta, ya siempri mama’un gåtbu na ‘cedar’.</p>
<p>Todu klåsin paluma siempri u fañåga gi papå’-ña, todu i manggaipappa gi nihung i ramås-ña.</p>
<p>Yan todu i trongkun håyu gi halum tånu’ u matungu’ na Guåhu, i Saina, Hu na’takpapa’ i takkilu’ na trongku, ya Hu kåkahat hulu’ i takpapa’ na trongku, Hu na’malålayu i betdi na trongku,  yan Hu na’famfloloris i malåyu na trongku.  Put i Guåhu, iSaina, esta kumuentus, pues siempri bai Hu cho’gui.</p>
<p>I finu’ i Saina.</p>
<p>INEPPIN I SÅTMU                                                               Ps 92, 2-3. 13-14. 15-16</p>
<p>Måolik i para u manå’i agradesimentu iSaina,</p>
<p>para u makånta i matunan i na’ån-mu, i Mås Takkilu’,</p>
<p>Para  mapruklåma i mina’ase’-mu gi chatanmak</p>
<p>yan tulanotchi put i fiet Håo.</p>
<p>INEPPI…..</p>
<p>I tinas na tåotåo siempri u lå’la’ kalang i trongkun påtma,</p>
<p>siempri lå’la’ kalang i trongkun ‘cedar’ giya ‘Lebanon’.</p>
<p>Atyu siha i manmatåtmi gi gima’ iSaina,</p>
<p>u fanlå’la’ gi templun i Yi’os-ta.</p>
<p>INEPPI…..</p>
<p>Siempri manmanokcha’ fruta achukka’ gi inamku’-ñiha;</p>
<p>mambråbu yan manmetgut siha,</p>
<p>Mientras mapruklålama: “Tunas iSaina;</p>
<p>i atcho’-ta, tåya’ linachi giya Guiya.”</p>
<p>INEPPI…..</p>
<p>SIGUNDU NA TINAITAI                                                                             2 Cor 5, 6-10</p>
<p>Untinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:  Todu i tiempu mambula hit kumfihånsa. Ta tungu’ na mientras manggagaigi hit gi gimå’-ta guini na tataotåo manaigui hit gi gima’ i Saina. I lina’lå’-ta asuntun hinenggi, åhi’ ti atyu i ta lili’i’ ni attadok-ta. Mambula hit minatatnga ya ga’ot-ta dumingu i gimå’-ta guini na tataotåo ya ta fañåga gi gimå’-ta yan i Saina. Mås ki ni håfa, manmalagu’ hit na ta na’maguf Gui’, maseha gi gimå’-ta guini pat guihi. Debidi todu hit ta fanannuk gi me’nan i Kristo, ya ta fanmahusga nu Guiya. Kada unu u risibi håfa ha miresi, sigun gi todu siha i bidå-ña gi tataotåo, måolik pat båba.</p>
<p>I finu’ i Saina.</p>
<p>IBANGHELIU                                                                                               Mk 4, 26-34</p>
<p>ÅLELUIA</p>
<p>TODU I MANMÅTTU GUATU GIYA GUIYA U FANLÅ’LA’ PARA                           TODU I TIEMPU.                                                                                                                                                                                                                     R.  Åleluia.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Sigi mo’na si Jesus ni sinangån-ña ya ilek-ña,</p>
<p>“I Rainun Yu’us kalang un tåotåo ni mañåtpi simiya gi gualo’-ña. Mamaigu’ an puengi yan lumililiku’ an ha’åni ya mientras tåntu dodokku’ yan lumala’chuk i simiya. Låo ti ha tungu’ håfa muna’dodokku’.  I edda’ mismu muna’dodokku’ yan muna’fanonokcha’ i tinanum:  Fine’na mambinga, dispues manispiga, putlus uttimu manannuk i granun trigu.  Anai manmåsa i granun trigu humuyung i lancheru ya ha ko’ku’ sa’ måttu i tiempun kusetcha.”</p>
<p>Mamfinaisin siha as Jesus, “Håfa siña ta usa para ta akumpåra i Rainun Yu’us?  Håfa na fina’akumparasion siña ta usa para ta isplika?  Kalang i simiyan muståsa, ni guiya i mås dikiki’ na simiya gi tånu’.  Ha chuli’ i taotåo ya ha tåtmi gi edda’; pues ti åpmam dumokku’ ya dumångkulu ya dumångkulonña ki i ottru tinanum siha.  Manråmas dångkulu ya manmåfattu i paluma siha para u fanmama’chonchun gi nihong-ña.”  Ha sitmuni si Jesus i taotåo siha ni finana’guen-ña, ha u’usa ottru klåsin fina’akumparasion gi taiguini na manera; mamfina’nåna’gui siha månu ha’ i siña makumprendi.  Ti mangkuinentutusi siha sin u usa i fina’akumparasion; låo ha isplilika todu esti siha yanggin mañisiha ha’ yan i mandisipulu-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>X DAMENGGU GI UTDINÅRIU NA TIEMPU</h1>
        <p><strong>Date:</strong> June 8, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/x-damenggu-gi-utdinariu-na-tiempu/<p>
        <p>FINE’NA NA TINAITAI                                                                             Gn 3, 9-15</p>
<p>Un tinaitai ginin i Lepblun Genesis</p>
<p>Dispues di ha kånnu’ si Adan i tinekcha’ i trongku, inagang gui’ niSainaas Yu’us ya finaisin gui’, “Månu nai gaigi håo?” Manoppi si Adan, “Hu hunguk håo gi hatdin; låo ma’åñåo yu’, sa’ kisnuda yu’, intonsis umattuk yu’.” Dispues finaisin gui’ as Yu’us, “Håyi sumangåni håo na kisnuda håo? Intonsis esta chumotchu’ håo ginin i trongku ni hu pribi håo na mungnga!” Manoppi i taotåo, “I palåo’an ni Un po’lu guini yan guåhu—guiya numå’i yu’ ni fruta ginin i trongku, ya hu kånnu’.” Pues iSainaas Yu’us Ha faisin i palåo’an, “Sa’ håfa na un cho’gui esti na klåsin cho’chu’?” Manoppi i palåo’an, “I kulepbla fuma’baba yu’, pues ennåo na hu kånnu’.”</p>
<p>Pues ilek-ña iSainani kulepbla:</p>
<p>“Sa’ put i un cho’gui esti hågu un makastiga gi todu i ga’ga’</p>
<p>yan ginin todu i manmachalek na fina’tinas;</p>
<p>Hågu un kunanaf gi tiyån-mu,</p>
<p>ya odda’ para un kånnu’</p>
<p>todu i ha’anin lina’lå’-mu.</p>
<p>Bai hu na’achatli’i’ håo yan i palåo’an,</p>
<p>u faninimigu i famagu’on-mu yan i famagu’on-ña;</p>
<p>I patgon-ña u finigis i ilu-mu,</p>
<p>ya hågu un åkka’ i addeng-ña.”</p>
<p>I finu’ i Saina.</p>
<p>INEPPIN I SÅTMU                                                                  Ps 130, 1-2. 3-4. 5-6. 7-8</p>
<p>YA GIYA GUIYA NAI GUAHA MEGGAI NA SATBASION</p>
<p>Ginin i fondu ni hokkuk siningon-hu hu ågang Håo,Asaina;</p>
<p>Asaina, ékkunguk i inagång-hu!</p>
<p>Puedi i talanga-mu u ékkunguk</p>
<p>i ginagåo-hu mina’åsi’.</p>
<p>INEPPI…..</p>
<p>Yanggin Un apupunta i isao-måmi,Asaina,</p>
<p>håyi siña ti u makundena?</p>
<p>Låo giya Hågu nai gaigi i inasi’i’</p>
<p>ya put ennåo na ma’o’onra Håo.</p>
<p>INEPPI…..</p>
<p>Mahålang yu’ hu nanangga iSaina,</p>
<p>i anti-hu ha nanangga i fino’-ña.</p>
<p>Mås ki i guåtdia siha ni numanangga i chatanmak,</p>
<p>po’lu i taotåo Israhet ya u ma’ispiha i Saina,</p>
<p>INEPPI…..</p>
<p>Sa’ gaigi giSainai mina’åsi’,</p>
<p>giya Guiya nai gaigi i kabålis na satbasion,</p>
<p>Ya si Yu’us u na’libri iya Israhet</p>
<p>ginin todu i isao-ñiha.</p>
<p>INEPPI…..</p>
<p>SIGUNDU NA TIANTAI                                                                     2 Cor 4, 13-5, 1</p>
<p>Un tinaitai ginin i sigundu na Kattan San Pablo para i taotåo ‘Corinth’</p>
<p>Hafañe’lus:</p>
<p>Ilek-ña i eskretura, “Kumuentus Yu’ sa’ manhonggi Yu’.” Gi etmismu espiritun hinenggi hita lokkui’ manguentus sa’ manmanhonggi hit. Ta tungu’ na si Yu’us, ni muna’lå’la’ si Jesus ginin i finatai, Guiya lokkui’ u na’fanlå’la’ hit yan si Jesus ya u konni’ hit, yan hamyu, para i me’nå-ña.  Todu esti siha manmacho’gui para minaolik-miyu; ya mientras måfattu i gråsian Yu’us gi meggai na tåotåo, siempri ma’ufresi mås tináyuyut agradesimentu para i glorian Yu’us.</p>
<p>Put esti na rason na tåya’ nai malingu animon-måmi. Maseha adumididi’ lalamas i tataotåo-måmi, låo i espiritun-måmi marinuenueba kada diha. Ya esti i dididi’ yan tempuråriu na prublema ni in padedesi siempri u na’fåttu manakkilu’ yan manai hinekkuk na gloria, mandångkuloñña ki i prublema. Ti in pepe’lu i hinassun-måmi gi atyu na kosas siha i mana’annuk, låo gi atyu siha i ti mana’annuk. Atyu i mana’annuk un råtu ha’ para u fandinira, låo atyu i ti mana’annuk para u fandinira todu i tiempu.</p>
<p>Ta tungu’ ha’ na yanggin esti i tento’ i tanu’ nai mañåsaga hit–era i tataotåo-ta guini na tånu’–mayulang påpa’, siempri ha’ si Yu’us Ha na’guaha gimå’-ta gi langit anai para ta fañåga, gi un guma’ ni Guiya mismu fuma’tinas, ni para u dinira todu i tiempu.</p>
<p>I finu’ i Saina.</p>
<p>IBANGHELIU                                                                         Mk 3, 20-35</p>
<p>ÅLELUIA    Jn 12: 31b-32</p>
<p>YA GUÅHU, YANGGIN MAHÅTSA YU’ HULU’ GININ I TANU’,</p>
<p>BAI HU RIKOHI TODU I TAOTÅO SIHA GIYA GUÅHU.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Ha bira Gui’ tåtti si Jesus gi gima’ mañisiha yan i mandisipulu-ña ya mandañña’ ta’lu i linahyan tåotåo, ya sen ti siña ha’ mañotchu’ siha.  Anai mahunguk esti ni familia-ña manmåttu para u makonni’ Gui’ sa’ ilik-ñiñiha i taotåo siha na, “Bumåba ilu-ña.”  Mientras i ma’estrun i Lai siha ilik-ñiñiha na, “Gaigi si ‘Beelzebul’ giya Guiya,” ya “Mandudulalak aniti ni ginin i pudet i prinsipin i aniti siha.”</p>
<p>Ha na’fanetnun siha ya Ha tutuhun kumuentusi gi fina’ihemplu: “Håfa taimanu si Satanås ha dulalak si Satanås?  Yanggin ribulasion i rainu, ti u åpmam ennåo na rainu. Yanggin madibidi i familia gi dos gurupu ti åpmam tiempoñ-ña ennåo na familia. Taiguennåo ha’ lokkui’, yanggin madibidi i rainun Satanås gi dos gurupu, ti u dinira åpmam; siempri madisgråna.  Ti siña un tåotåo humålum gi gima’ un metgut na tåotåo ya u såkki i guinaha-ña, solu ha goddi i dueñu fine’ne’na. Ennåo ha’ nai siña ha såkki i guinahan ennåo na guma’.  Åmen, bai Hu sangåni hamyu, na todu isao siempri u ma’asi’i yan kuntodu i chatfinu’ ni ha sångan i taotåo, låo maseha håyi ni chumatfinu’i i Espiritu Såntu ni ngai’an nai u ma’asi’i.  Ha kåkatga ennåo na isao para todu i tiempu.” Taiguini ilek-ña sa’ put i ilik-ñiha, na “Gaigi giya Guiya i applacha’ na espiritu.”</p>
<p>Manmåttu si nanå-ña yan i mañe’lu-ña si Jesus, ya anai manotohgi gi sanhiyung masangåni Gui’ na ma’aliligåo Gui’. Masangåni Gui’ ni taotåo siha ni manmatåta’chung gi uriyå-ña, “Gaigi si nanå-mu yan i mañe’lu-mu gi sanhiyung ya manmamamaisin nu Hågu.”  Gi inippen-ña ilek-ña, “Håyi si nanå-hu yan i mañe’lu-hu?”  Ha atan gi uriyå-ña atyu siha i manmatåta’chung ya Ha kutinuha, “Estigui’ siha si nanå-hu yan i mañe’lu-hu.  Maseha håyi ni chumocho’gui i minalagu’ Yu’us guiya ennåo i che’lu-hu yan nanå-hu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-corpus-christi-2/<p>
        <p>FINE’NA NA TINAITAI                                                                               Ex 24, 3-8</p>
<p>Un tinaitai ginin i Lepblun Exodus</p>
<p>Humånåo si Moises ya ha sangåni i taotåo siha ni todu i tinagu’ Yu’us yan todu siha i areklamentu.  Gi ineppin-ñiha todu i taotåo masångan gi un bos, “Bai in kimpli todu i tinagu’ ni ha otdin iSaina.”  Ha tugi’ påpa’ si Moises todu i tinagu’ iSaina, ya tåftaf gi sigenti ogga’an manhåtsa un åttat gi sampapa’ gi eksu, ha usa dossi na åtchu’ ni manotohgi para i dossi na råsan Israhet.  Pues ha tagu’ unus kuåntus manhobin na ManIsraelitas para u fanmanufresi tureti para iSainakuentan sakrifisiun kumuñon.  Ha chuli’ si Moises lamitå gi haga’ ya ha po’lu gi palanggåna siha, i ottru lamitå ha såtpi guatu gi attat.  Ya ha chuli’ i Lepblun i Kuntråta ya ha taitayi i mane’ekkunguk na tåotåo, ya ilik-ñiha, “Bai in kimpli todu i Ha otdin iSaina; bai in esgi.”  Pues ha chuli’ si Moises i haga’ ya ha såtpi guatu i taotåo siha.  Ilek-ña “Guiya esti i haga’ i Kuntråta ni Ha fa’tinas iSainayan hamyu, gaigi guini todu esti siha na areklu.</p>
<p>I finu’ i Saina.</p>
<p>INEPPIN I SÅTMU                                                               Ps 116, 12-13. 15-16. 17-18</p>
<p>YA BAI ÅGANG I NA’AN I SAINA.</p>
<p>Taimanu apås-su niSaina</p>
<p>put todu i minaolek-ña nu guåhu?</p>
<p>Bai hu håtsa i kopan satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu,  i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradesimentu,</p>
<p>ya bai hu ågang i na’an iSaina.</p>
<p>Bai hu apåsi iSainani prumeså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                                            Heb 9, 11-15</p>
<p>Un tinaitai ginin i Katta para i ManHibrehu</p>
<p>Hafañe’lus:  Låo esta måttu i Kristo kumu i Takkilu’ na Påli’ i manmåolik siha na kosas ni esta manggaigi guini. I tento’ anai gaigi Gui’ mañeñetbi mås takkilu’ yan mås kabålis; åhi’ ti kannai tåotåo fuma’tinas, kumeke’ilek-ña na åhi’ ti såsaonåo gi kosas siha ni manmafa’tinas guini na tånu’. Anai humålum i Kristo gi tento’ ya måttu gi Mås Sagrådu na Lugat, åhi’ ti mañuli’ haga’ chiba osino haga’ nubiyu para u ufresi kumu sakrifisiu; inlugåt, Ha chuli’ i hagå’-ña mismu ya Ha gånna i taihinekkuk na satbasion para hita. I haga’ chiba yan nubiyu yan i apu ni ginin i ansonggin tatneru manmachuli’ ya manmasåtpi i taotåo siha ni ti manggåsgas sigun i ginagagåo ni sirimonihas, ya esti para u nina’fanggåsgas siha ginin i inapplacha’. Ya put i magåhit esti, kuåntu mås siña manmakumpli ginin i haga’ i Kristo!  Ginin i taihinekkuk na Espiritu Ha ufresin maisa Gui’ as Yu’us kumu i mås kabålis na sakrifisiu. I hagå’-ña siempri para u nina’gåsgas i kunsensiåt-ta ginin i manai bali na sirimonias, ya ennåo nai siña ta setbi i lala’la’ na Yu’us.</p>
<p>Put esti na rason na Guiya i Kristo prumipåpara i nuebu na kuntråta, kosaki atyu siha i maninagang as Yu’us u fansiña rumisibi i taihinekkuk na bendision ni Ha prumeti si Yu’us. Sumiña esti masusedi sa’ guaha måtai ni Ha na’fanlibri i taotåo siha ginin i linachi ni makumeti anai efektitibu ha’ i primet na kuntråta.</p>
<p>I finu’ i Saina.</p>
<p>IBANGHELIU                                                                                   Mk 14, 12-16. 22-26</p>
<p>ÅLELUIA</p>
<p>HÅYI I KUMÅNNU’ ESTI NA PÅN U LÅ’LA’ TAIHINEKKUK.</p>
<p>+  Un tinaitai ginin i såntu Ibangheliu sigun i tinigi’ San Marcos</p>
<p>Gi fine’na na ha’ånin Pån Sin Libadura, sigun gi kustumbri anai para u masakrifika i kinilun Påsgua, ilik-ñiha i mandisipulu-ña nu Guiya, “Månu nai malagu’ Håo nai para in pripåra i senan Påsgua para Hågu?”  Ha na’hånåo dos na disipulu-ña yan esti na tinago’-ña:  “Hånåo hålum gi siudå ya siempri manasodda’ hamyu yan un tåotåo ni mangingilili tårun hånum. Dalalaki gui’.  Maseha månu na guma’ ni humålum gui’, faisin i gai gima’, ‘Mamamaisin i Ma’estru, månggi i såla anai siña sumena Gui yan i mandisipulu-ña ni senan Påsgua?’  Intonsis siempri mamfina’nu’i hamyu un kuåttu gi sanhilu’, dångkulu, guaha tråstis, yan todu areklåo. Guiya esti na lugåt i para en na’listu para hita.”  Humånåo i dos disipulu. Anai måttu gi siudå masodda’ todu taimanu ha’ i mansinangåni siha, ya mapripåra i senan Påsgua.</p>
<p>Durånti i sena mañuli’ pån, Ha bendisi yan Ha ipi’, ya Ha nå’i siha, ilek-ña, “Chili’ esti, Guiya esti i tataotåo-hu.”  Taiguennåo ha’ ta’lu Ha chuli’ i kålis, mannå’i gråsia ya mannina’i siha, ya todu manggimin ginin ennåo.  Ilek-ña nu siha, “Guiya esti i hagå’-hu, i haga’ i kuntråta, para u machuda’ñaihun put i linahyan.   Åmen, sulemni bai Hu asigura hamyu, ti bai gimin ta’lu binu astaki Hu gimin i nuebu gi rainun Yu’us!”  Dispues di mangånta kantan tinina, manmamokkat guatu gi Eksu’ Ulibas.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES SANTISIMA TRINIDÅD</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad-2/<p>
        <p>FINE’NA NA TINAITAI                                                                   Dt 4, 32-34. 39-40</p>
<p>Un tinaitai ginin i Lepblun ‘Deuteronomy’</p>
<p>Ilek-ña si Moises nu i taotåo siha:  “Fanmamaisin på’gu taiguihi i antigu na tiempu, åntis di i tiempun-miyu, desdi atyu na tiempu anai ha na’huyung si Yu’us i taotåo gi hilu’ i tanu’; fanmamaisin desdi un puntan långit asta i ottru:  Kåo guaha nai masusedi mås dångkulu na sinisedi åntis na tiempu?  Kåo guaha nai mahunguk?  Kåo guaha nai mahunguk ni taotåo si Yu’us kumuentus ginin i halum guåfi, taimanu i hininguk-miyu, ya manlå’la’ ha’?  Kåo guaha nai guaha Yu’us humånåo para u konni’ un nasion ginin i entalu’ ottru nasion, mientras Ha chachagi siha, gi siñåt yan i manna’manman na fina’tinas siha, gi gera, yan gi metgut na kannai-ña ni Ha istira huyung, yan ginin i dangkulu na mina’åñåo, todu esti siha bidå-ña i Saina, i Yi’us-miyu para hamyu gi me’nan i matan-miyu mismu giya Ihipto?  Put esti na rason na debi hamyu di en tingu’ på’gu, ya en na’chettun gi kurason-miyu, na si Yu’us Saina Gui’ guihi hulu’ gi langit yan guini påpa’ gi tanu’, ya tåya’ ottru.  Debidi en kimpli i areklon-ña yan i tinago’-ña ni hu tåtagu’ hamyu på’gu, kosaki hamyu yan i famagu’un-miyu dispues di hamyu en fanggefsaga, yan en fananakku’ lina’la’-miyu gi tanu’ ni i Saina, i Yi’us-miyu, manninana’i hamyu para todu i tiempu.”</p>
<p>I finu’ i Saina.</p>
<p>INEPPIN I SÅTMU                                                   Ps 33, 4-5. 6. 9. 18-19. 20. 22</p>
<p>Tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…..</p>
<p>Gi finu’ iSainalångit siha mafa’tinas;</p>
<p>gi guinaifin i pachot-ña manmafa’tinas i manånghit gi langit.</p>
<p>Sa’ kumuentus, ya manhuyung,</p>
<p>manotdin ya manannuk gi sagan-ñiha.</p>
<p>INEPPI…..</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga iSaina,</p>
<p>Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu,Asaina;</p>
<p>hami ni pumopo’lu i inangokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI                                                                             Rom 8, 14-17</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:  Todu i mangginigiha ni Espiritun Yu’us famagu’un Yu’us siha. Ti para en fanmama’isklåbu na mannina’i hamyu as Yu’us ni Espiritu ya para en fanma’å’ñåo;  inlugåt di esti, i Espiritu muna’famfamagu’un Yu’us hamyu, ya ginin i nina’siñan i Espiritu na ta å’agang si Yu’us, “Tåta, Tatå-hu!” I Espiritun Yu’us Ha na’dañña’ yan Guiya i espiritu-ta para u diklåra na mamfamagu’un Yu’us hit. Ya put i famagu’on-ña hit, siempri manmanå’i hit ni bendision siha ni Ha na’sasahngi para i taotåo-ña, ya siempri lokkui’ manmanå’i hit yan i Kristo ni atyu i Ha na’sahngi si Yu’us para si Jesus; sa’ yanggin mañåonåo hit gi pinadesin i Kristo, siempri lokkui’ mañåonåo hit gi gloriå-ña.</p>
<p>I finu’ i Saina.</p>
<p>IBANGHELIU                                                                                               Mt 28, 16-20</p>
<p>ÅLELUIA</p>
<p>TAIGUIHI I TUTUHON-ÑA, PÅ’GU, YAN SIEMPRI</p>
<p>MANAIHINEKKUK NA HA’ÅNI.</p>
<p>+  Un tinaitai ginin i såntu Ibangheliu sigun i tinigi’ San Mateo</p>
<p>Manhånåo i onsi na mandisipulu para i eksu’ giya Galileha guatu guihi na lugåt anai mantinagu’ siha as Jesus. Anai ma li’i’ si Jesus ma’adora Gui’, achukka’ ha’ guaha giya siha manduda. Lumahihut si Jesus ya ilek-ña nu siha. “Esta manå’i Yu’ ni todu i aoturidåt gi tanu’ yan gi langit. Pues fanhånåo para todu i taotåo gi todu i lugåt ya en fa’disipulu-hu siha:  takpångi siha gi na’an i Tata, i Lahi-ña, yan i Espiritu Såntu, yan fa’nå’gui siha na u ma osgi todu i Hu tågu’ hamyu. Ya siempri todu i tiempu gagaigi Yu’ giya hamyu, asta i uttimun i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> May 19, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes-2/<p>
        <p>FINE’NA NA TINAITAI                                                                                  Acts 2, 1-11</p>
<p>Un tinaitai ginin i Bidan i Manapostulis</p>
<p>Anai måttu i ha’anin Pentekostes, mansinedda’ i mandisipulu mane’etnun gi un lugåt. Gotpi ha’ måttu un dångkulu na buruka kalang mohun un metgut na månglu’ ginin hihilu’ gi mapagåhis ni mahunguk gi todu i halum guma’ anai manmatåta’chung siha. Kalang guåfi na hula’ manannuk ya dispues machalapun ya mañåga gi hilu’ kada unu giya siha.  Todu mambula ni Espiritu Såntu.  Matutuhun manguentus gi ottru lingguåhi yan manmananununsia manna’manman na sinangan mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na ManHudihos siha ginin todu nasion.  Mahunguk i buruka ya manetnun gi un dångkulu na gurupu.  Maningkibukåo hinassun-ñiha sa’ kada unu giya siha mahunguk i lalåhi manguekuentus gi lingguahin-ñiha mismu. Nina’fanmanman siha ni todu i masusedi.  Manmamamaisin sa’ mansen manman, “Na ada ti todu ha’ esti siha na tåotågui i manguekuentus tåotåo Galileha?  Håfa taimanu na kada unu giya hami in hihinguk siha gi lingguahin-måmi.  Puru ham tåotåo Parthian, tåotåo Medes, yan tåotåo Elamites.  Mañåsaga ham giya Mesopotamia, Judea yan Cappadocia, Pontus, Asia, Phrygia yan Pamphylia, Ihipto, yan i uriyan Libya, fi’un Sirenehu.  Guaha siha bisita ginin Roma–todu ManHudihos, Cretans yan Arabs lokkui’.  Låo kada unu giya hami humunguk siha manguekuentus gi linggguåhin-måmi put i manna’manman na che’chu’ Yu’us.”</p>
<p>I finu’ i Saina.</p>
<p>INEPPIN I SÅTMU                                                                  Ps 104, 1. 24. 29-30. 31. 34</p>
<p>YAN RINUEBA I HICHURAN I TANU’.</p>
<p>Anti-hu, tuna iSaina!</p>
<p>Asaina, Yu’os-su, magåhit na må’gas Håo!</p>
<p>Difirentis klåsi siha i fina’tinås-mu,Asaina!</p>
<p>bula i tanu’ ni fina’tinås-mu.</p>
<p>INEPPI …..</p>
<p>Puedi u tatachu ha’ todu i tiempu i glorian iSaina;</p>
<p>puedi u maguf iSainani fina’tinås-ña!</p>
<p>Puedi u nina’maguf si Yu’us ni kantåk-ku;</p>
<p>siempri bai hu maguf giSaina.</p>
<p>INEPPI…..</p>
<p>Yanggin Un na’påra manhågung, siempri manmåtai</p>
<p>ya u fana’lu tåtti gi petbus ni ginin ennåo na manmafa’tinas siha.</p>
<p>Anai Un na’hånåo mo’na i hinagong-mu, manmafa’tinas siha,</p>
<p>ya Un rinueba i hichuran i tanu’.</p>
<p>INEPPI …..</p>
<p>SIGUNDU NA TINAITAI                                                                    1 Cor 12, 3b-7. 12-13</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Tåya’ siña kumomfisatñaihun na si “Jesus Saina Gui’,” solu dinidikta gui’ ni</p>
<p>Espiritu Såntu.  Guaha difirentis klåsin esperituhåt na rigålu, låo Guiya ha’ atyu na Espiritu i mannåna’i.  Guaha difirentis klåsin sitbisiu, låo etmismu Saina ha’ masesetbi. Guaha difirentis klåsin kapasidåt para u ma cho’gui i sitbisiu, låo etmismu Yu’us numåna’i kapasidåt todu para u macho’gui kada sitbisiu.  Mana’á’annuk i gumaigin i Espiritu gi kada tåotåo para minaolik todu.</p>
<p>I Kristo kalang un tataotåo ni meggai na påtti; låo un tataotåo ha’, achukka’ manggaigi meggai difirentis na påtti.  Gi etmismu manera, todu hit, maseha ManHudihos siha patsino MamPagånu, måseha manisklåbu patsino manlibri, manmatakpångi hit gi un tataotåo ginin i etmismu Espiritu, ya todu hit manmanå’i ni esti i uniku na Espiritu para ta gimin.</p>
<p>I finu’ i Saina.</p>
<p>“SEQUENCE”</p>
<p>Maila’, Espiritu Såntu, maila’!</p>
<p>Ya ginin i linangitan na gimå’-mu</p>
<p>Na’fanina i yiniusan na kåndit!</p>
<p>Maila’, Tatan i mamopbli!</p>
<p>Maila’, Hågu ni mannåna’i rigålu’!</p>
<p>Maila’, Hågu ni kandit i kurason tåotåo!</p>
<p>Hågu, i mås måolik mangunsuela;</p>
<p>Hågu, i mås amigun i anti;</p>
<p>Su’åbi na diskånsu guini gi tanu’;</p>
<p>Gi che’chu’-måmi, mamis na diskånsu;</p>
<p>Ma’agradesi na frinesku gi minaipi;</p>
<p>Kunsuelu gi halum pininiti.</p>
<p>O matuna na Kåndit Yu’us,</p>
<p>Fanina guini gi kurason-mu,</p>
<p>Yan na’bula i sanhalum-måmi!</p>
<p>Yanggin taigui Håo, mantåya’ ham,</p>
<p>Tåya’ måolik cho’chu’ pat hinassu,</p>
<p>Tåya’ libri gi mancha pat båba.</p>
<p>Na’homlu’ i chetnut-måmi, na’fanmetgut ham ta’lu;</p>
<p>Gi inanglu’-måmi na’fåttu i sirenu;</p>
<p>Fa’gåsi i manchan i isao.</p>
<p>Na’mañaña’ i mahettuk na kurason;</p>
<p>Na’lagu’ i manenghing, na’maipi i figu;</p>
<p>Chachalåni i a’abak na ådding.</p>
<p>Gi mamfiet, ni manmana’dodora</p>
<p>Yan makomfisatñañaihun Håo kada diha</p>
<p>Na’fåttu i sietti na rigalu-mu;</p>
<p>Nå’i siha premiun bittut;</p>
<p>Nå’i siha ni satbasion-mu, O Asaina;</p>
<p>Nå’i siha taihinekuk na minaguf. Åmen.</p>
<p>Åleluia.</p>
<p>IBANGHELIU                                                                                     Jn 20, 19-23</p>
<p>KURASON I MAMFIET NU HÅGU;</p>
<p>YA NA’FAÑILA’ I GUAFIN I GINIFLI’E’-MU GIYA SIHA.</p>
<p>+  Un tinaitai ginin i såntu Ibangheliu sigun gi tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.” Anai munhåyan Ha sångan esti, mamfina’nu’i siha ni kanai-ña yan i kalaguåk-ña. Manmaguf i mandisipulu anai mali’i’ i Saina. Ilek-ña ta’lu, “I pås u gaigi giya hamyu.  Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”  Pues manhinagungi siha ya ilek-ña:  “Risibi i Espiritu Såntu.  Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>ASENSION Kinahulu’ Jesukristo gi Langit</h1>
        <p><strong>Date:</strong> May 12, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/asension-kinahulu-jesukristo-gi-langit-2/<p>
        <p>FINE’NA NA TINAITAIActs 1, 1-11</p>
<p>I tutuhun i che’chu’ i Manapostulis</p>
<p>Gi fine’na na tinige’-hu, Theophilus, hu sångan todu i Ha cho’gui yan i Ha fa’nå’gui si Jesus asta i ha’åni anai makonni’ Gui’ hulu’ gi langit, dispues di Ha ingkåtga i apostulis siha ni Ha atyik ginin i Espiritu Såntu.Duråntin i tiempu dispues di i masa’pet-ña, Ha fa’nu’i siha yan bula prueba na låla’la’ Gui’, ya Ha bisita siha gi duråntin i kuarenta dihas, yan Ha kuentutusi siha put i Rainun Yu’us. Un ukasion anai manetnun siha, Ha sangåni na mungnga madingu iya Hirusalen: “Nangga i makumplin i prinimetin Tatå-hu, ni en hinguk Yu’ sumångan. Si Juan manakpångi ni hanum, låo ti u åpmam en fanmatakpångi ni Espiritu Såntu.”</p>
<p>Mientras mañisiha manmamaisin i manapostulis, “Asaina, kåo para Un na’ta’lu tåtti i areklu giya Israhet på’gu?” I inippen-ña taiguini, “I eksåktu na ora, ti iyun-miyu para en tingu’. I Tata Ha na’sahngi ennåo para Guiya ha’. Siempri en risibi pudet yanggin måttu påpa’ i Espiritu Såntu giya hamyu; pues siempri hamyu en fantistigu-hu giya Hirusalen, gi todu iya Hudeha yan Samåria, hunggan kuntodu asta i puntan tånu’.” Ti åpmam na Ha sångan esti mahåtsa Gui’ hulu’ gi me’nan matan-ñiha gi mapagåhis ni tumåmpi Gui’ ginin i inatan-ñiha.Manalakhihilu’ ha’ trabiha gi langit anai tumohgi gi fi’un-ñiha dos na tåotåo ni minagågagu å’paka’. Ilik-ñiha, “Tåotåo Galileha, håfa na monotohgi hamyu guini ya en a’atan hulu’ i mapagåhis?Si Jesus ni makonni’ ginin hamyu, u ta’lu mågi, taimanu ha’ anai en li’i’ Gui’ kahulu’ gi langit.”</p>
<p>I finu’ i Saina.</p>
<p>INEPPIN I SÅTMU Ps 47, 2-3. 6-7. 8-9</p>
<p>R.(6)KAHULU’ SI YU’US GI TRONU-ÑA GI ENTALU’ ESSALÅO MINAGUF;</p>
<p>MANGÅTII TRUMPETA PARA I SAINA.</p>
<p>Na’påkpak kannai-miyu todu hamyu ni taotåo</p>
<p>fanessalåo námaguf para si Yu’us.</p>
<p>Sa’ iSaina, i Mås Takkilu’, i na’ma’a’ñåo,</p>
<p>i mås må’gas na rai todu i tanu’.</p>
<p>INEPPI….</p>
<p>Kahulu’ si Yu’us gi tronu-ña gi halum essalåo minaguf;</p>
<p>Kahulu’ iSainagi dumåndan i trumpeta.</p>
<p>Kantåyi tinina si Yu’us, kantåyi tinina;</p>
<p>kantåyi tinina para i rai-ta, kantåyi tinina.</p>
<p>INEPPI ….</p>
<p>Si Yu’us rai gi todu i tanu’;</p>
<p>kantåyi kantan tinina.</p>
<p>Si Yu’us rai todu i nasion siha;</p>
<p>matå’chung Gui’ gi santus na tronu-ña.</p>
<p>INEPPI ….</p>
<p>SIGUNDU NA TINAITAI Eph 1, 17-23</p>
<p>Un tinaitai ginin i Kattan San Pablo para i taotåo Ephesus</p>
<p>Hafane’lus:</p>
<p>Hu gågagåo i Yi’us i Saina-ta as Jesukristo, i gloriosu na Tåta, para en fannina’i ni Espiritu, ya Guiya u na’fanomtum hamyu ya en famfina’nu’i as Yu’us, para ki siña en tingu’ Gui’. Hu gågagåo na u fanmababa i hinassun-miyu pare en li’i’ i ininå-ña, para ki siña en tingu’ i ninangga ni manina’agang hamyu guatu, sa’ gof riku i manna’manman na bendision siha ni ha prumeti i taotåo-ña, yan gof metgut i fuetsån-ña machocho’chu’ giya hita ni manmanhonggi. Esti na fuetsa ni machocho’chu’ giya hita parehu yan atyu i metgut na fuetsa ni Ha usa anai Ha na’lå’la’ ta’lu i Kristo ginin i finatai ya Ha na’fatå’chung Gui’ gi agapa’-ña gi linangitan na tånu’.</p>
<p>Manggubebetna i Kristo guennåo gi hilu’ todu i manlinangitan na manmå’gas, åoturidåt, minetgut, yan saina siha; gaigi giya Guiya un takkilu’ na titulu ni takkilo’ña ki todu i guaha na titulun åoturidåt guini na tånu’ yan gi tanu’ ni mamamaila’. Esta si Yu’us Ha po’lu todu i kosas siha gi papa’ i adding i Kristo yan Ha nå’i i Gima’Yu’us ni Kristo kumu i mås takkilu’ na Saina gi hilu’ todu. I Gima’Yu’us Guiya i tatåotåo i Kristo, Guiya i muna’kabåbalis i Gima’Yu’us ya Guiya i Kristo mismu muna’fangabåbalis todu i kosas siha gi todu i lugåt.</p>
<p>I finu’ i Saina.</p>
<p>B</p>
<p>IBANGHELIU Mk 16, 15-20</p>
<p>ÅleluiaMt 28, 19. 20</p>
<p>R.Åleluia.FANHÅNÅO YA EN FA’NÅ’GUI TODU I TAOTÅO NU I IBANGHELIU.</p>
<p>BAI HU GAIGI GIYA HAMYU ASTAKI I UTTIMUN I TANU’.</p>
<p>R. Åleluia.</p>
<p>Un tinaitai ginin i såntu Ibangheliu sigun gi tinigi’ San Marcos</p>
<p>Ilek-ña si Jesus nu siha, “Fanhånåo para todu i tanu’ ya en pruklåma i Maolik na Nutisia gi todu i nina’huyung.I taotåo ni manhonggi ya ha aksepta i tinakpångi u masåtba; i taotåo ni ti malagu’ manhonggi, u makundena.Atyu siha i prumufefesa i hinenggin-ñiha maninakumpåpaña ni esti siha na siñåt: u ma’usa i na’ån-hu para u fanmandulalak aniti, u fanguentus interamenti mannuebu na lingguåhi, u fansiña manmanggo’ti kulepbla, u faniña manggimin binenu ya ti u nina’fanlåmin, u mana’fanhomlu’ i manmalångu ni manmapatcha ilun-ñiha.”</p>
<p>Dispues di mangkuinentusi siha as Jesus makonni’ Gui’ hulu’ gi langit ya matåta’chung gi agapa’ Yu’us.Manhånåo i Onsi huyung ya mañetmun gi todu i lugåt. Ha kuntinuha i Saina macho’chu’ yan siha gi todu i bånda ya Ha kumfifitma i fina’nå’gui ginin i siñåt ni maninakumpåpaña siha.</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> May 5, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion-2/<p>
        <p>FINE’NA NA TINAITAIActs 10, 25-26. 34-35. 44-48</p>
<p>Un tinaitai ginin i Bidan i Manapostulis</p>
<p>Anai humålum si Pedro tinaggam gui’ as Cornelio ya dumimu påpa’ gi menan Pedro ya mañaluda. Ilek-ña si Pedro nu guiya mientras hinahatsa gui’ hulu’, “Kahulu’! Sa’ tåotåo ha’ yu’.”</p>
<p>Ha tutuhun kumuentusi siha si Pedro i MamPagånu ni esti siha na palåbra: “På’gu ha’ hu tututuhun kumumprendi na magåhit na tåya’ si Yu’us ha fabureresi ni unu. Inlugåt di ennåo, si Yu’us Ha aksesepta maseha håyi na nasion tåotåo ni ma’å’ñåo nu Guiya yan måolik bidåda-ña.”</p>
<p>Ti munhåhayan ha sångan si Pedro esti siha na palåbra tumunuk i Espiritu Såntu gi hilu’ atyu siha i ume’ékkunguk i sinangån-ña. Nina’fanmanman i manmasetkumsisio na manmanhonggi ni guma’chuchungi si Pedro sa’ put i manmanå’i ni Espiritu Såntu i MamPagånu lokkui’, sa’ put i manmahunguk siha manguekuentus manna’manman na lingguåhi yan matutuna i tinakkilu’ Yu’us. Guennåo na mumentu mamaisin si Pedro ni esti na kuestion: “Håfa para u chinemma’ na u fanmatakpångi ni hanum esti siha na tåotåo ni parehu yan hita marisibi i Espiritu Såntu?” Intonsis, manotdin si Pedro na u fanmatakpångi esti siha gi na’an Jesukristo. Dispues di macho’gui esti mafaisin gui’ para u såga yan siha unus kuåntus dihas.</p>
<p>I finu’ i Saina.</p>
<p>INEPPIN I SÅTMU Ps 98, 1. 2-3. 3-4</p>
<p>R.(2)I SAINA HA NA’MATUNGU’ GI NASION SIHA I SASATBA NA</p>
<p>NINA’SIÑÅ-ÑA.</p>
<p>Kantåyi iSainaun nuebu na kånta,</p>
<p>sa’ esta Ha cho’gui manna’manman na fina’tinas,</p>
<p>i agapa’ na kannai-ña yan i santus na kuddu-ña,</p>
<p>muna’fanggånna Gui’.</p>
<p>INEPPI…..</p>
<p>ISainaHa na’matungu’ na manggånna Gui’;</p>
<p>gi me’nan i nasion siha ha na’matungu’ i sasatba na fuetsån-ña,</p>
<p>Esta Ha hassu na fiet i guinaiyan-ña</p>
<p>para i gima’ Israhet.</p>
<p>INEPPI….</p>
<p>Todu i puntan tånu’ esta mali’i’</p>
<p>i satbasion ginin i Yi’os-ta.</p>
<p>Fangånta kun minaguf para iSaina, todu i tanu’;</p>
<p>kantåyi tinina yan essalåo minaguf.</p>
<p>INEPPI…..</p>
<p>SIGUNDU NA TINAITAI 1 Jn 4, 7-10</p>
<p>Un tinaitai ginin i fine’na na Kattan San Juan</p>
<p>Hafañe’lus, nihi ya ta fanágofli’i’ unu yan ottru, sa’ ginin as Yu’us i ginefli’i’. Maseha håyi ni manggofli’i’ patgun Yu’us gui’ ya ha tungu’ si Yu’us. Maseha håyi ni ti manggofli’i’ ti ha tungu’ si Yu’us, sa’ Guiya si Yu’us i ginefli’i’. Ya si Yu’us Ha na’annuk i ginifli’e’-ña nu hita anai Ha na’hånåo i Lahi-ña para i tanu’, kosaki u ta fanggái lina’la’ ginin Guiya. Estigui’ kumeke’ilekña ginefli’i’: åhi’ ti put i ta gofli’i’ si Yu’us, låo put i Ha gofli’i’ hit ya Ha na’hånåo i Lahi-ña para ginin Guiya na ta fanma’asi’i ni isåo-ta siha.</p>
<p>I finu’ i Saina.</p>
<p>IBANGHELIU Jn 15, 9-17</p>
<p>ÅLELUIAJn 14, 23</p>
<p>R.Åleluia.YANGGIN GUAHA GUMUAIYA YU’, SIEMPRI HA KUMPLI</p>
<p>I FINO’-HU SIHA,</p>
<p>YA SIEMPRI GUINAIYA GUI’ AS TATÅ-HU, YA BAI</p>
<p>IN FATTU GIYA GUIYA.</p>
<p>R.Åleluia.</p>
<p>+Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:“Hu gofli’i’ hamyu, taiguihi ha’ i ginifli’e’-ña si Tåta nu Guåhu,</p>
<p>fanlå’la’ gi ginifli’e’-hu.Siempri manlå’la’ hamyu gi ginifli’e’-hu yanggin en kikimpli i tinago’-hu,</p>
<p>taimanu ha’ na Hu kumpli i tinagu’ Tatå-hu, ya lumå’la’ Yu’ gi ginifli’e’-ña.</p>
<p>“Hu sangångani hamyu ni esti kosaki u iyun-miyu i ginifli’e’-hu, kosaki u kabålis i minaguf-miyu.</p>
<p>Estigui’ tinago’-hu:fanágofli’i’ unu yan ottru, taimanu ha’ i ginifli’e’-hu nu hamyu. Tåya’ mås dångkulu na klåsin ginefli’i’ ki esti: i para u nå’inñaihun un tåotåo i lina’lå’-ña put i amigu-ña. Manamigu-hu hamyu yanggin en cheche’gui håfa Hu tågu’ hamyu. Esta ti Hu kuentutusi hamyu kumu isklåbu, sa’ i isklåbu ti ha tungu’ håfa ha chocho’gui i amu-ña.Inlugåt di ennåo, Hu å’agang hamyu amigu, sa’ esta Hu sangåni hamyu todu i hiningok-ku ginin as Tatå-hu.Ti hamyu umatyik Yu’, Guåhu umatyik hamyu para en fanhånåo ya en fanmeppa’ na kusetcha.I kusetchan-miyu debidi u ma’uk, kosaki todu i en gagagåo si Tåta gi na’ån-hu en fannina’i.Estigui’ i tinago’-hu nu hamyu, para en fanágofli’i’ unu yan ottru.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN PÅSGUAN RESUREKSION</h1>
        <p><strong>Date:</strong> April 28, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-pasguan-resureksion-2/<p>
        <p>FINE’NA NA TINAITAI Acts 9, 26-31</p>
<p>Un tinaitai ginin i Bidan i Manapostulis</p>
<p>Anai måttu tåtti giya Hirusalen si Saul ha chagi para u dañña’ yan i pumalu siha na disipulu guennåo; låo humuyung manma’å’ñåo nu guiya. Lusdimås, ti manmalagu’ ma honggi na disipulu gui’. Intonsis, umingkatgåo si Barnabas as Saul ya ha intrudusi gui’ gi manapostulis. Ha esplika taimanu si Saul na ha li’i’ i Saina gi hinanåo-ña, ya kumumbetsasion i dos, ya ti ma’å’ñåo kumuentus gi na’an Jesus giya Damascus. Sumåga si Saul yan siha, ya lumålåoya giya Hirusalen kumuekuentus sin mina’å’ñåo gi na’an Jesus. Ha kuentusi kuntodu atyu siha na ManHudihos i tumungu’ finu’ ‘Greek’ ya umatgumementu yan siha. Pues gi ineppin-ñiha ma chagi para u ma képunu’ gui’. Anai ma tungu’ esti ni mañe’lu, unus kuåntu giya siha ma konni’ gui’ påpa’ para ‘Caesarea’ ya mana’hånåo gui’ para Tarsus.</p>
<p>Durånti esti na tiempu gumuaha pås gi Gima’Yu’us giya Hudeha, Galileha yan Samåria. Sigi ha’ di ma’umenta ya lumalametgut gi mina’å’ñåo i Saina; ya gi etmismu tiempu lumalasessu i kunsuelun i Espiritu Såntu.</p>
<p>I finu’ i Saina.</p>
<p>INEPPIN I SÅTMU Ps 22, 26-27. 28. 30. 31-32</p>
<p>R.(26)BAI HU TUNA HÅO, ASAINA, GI INETNUN I TAOTÅO-MU.</p>
<p>Bai hu kumpli i prumeså-hu gi me’nan atyu siha i manma’åñao nu iSaina.</p>
<p>I mamopbli siha u fañotchu astaki manhåspuk;</p>
<p>Atyu siha i umispipiha iSainau matuna Gui’:</p>
<p>“Puedi u mamaguf i kurason-miyu todu i tiempu!”</p>
<p>INEPPI…..</p>
<p>Todu i puntan tånu’</p>
<p>u ma’adora ya u mabira siha guatu giSaina;</p>
<p>Todu i familian nasion siha</p>
<p>u fanmañaluda gi me’na-ña.</p>
<p>INEPPI…..</p>
<p>Todu i manmamaigu gi tanu’</p>
<p>u fanmañaluda gi me’nan Yu’us;</p>
<p>Todu i manhånåo påpa’ gi petbus</p>
<p>u fandimu manmanadora.</p>
<p>INEPPI…..</p>
<p>Ya para Guiya na u lå’la’ i anti-hu;</p>
<p>i disindensiåk-ku u sinetbi.</p>
<p>Po’lu ya u masångan nu i mamamaila’ na hinerasion put iSaina</p>
<p>ya u ma pruklåma gi taotåo siha ni ti manmafañåñagu</p>
<p>i satbasion ni Ha na’fåttu.</p>
<p>INEPPI…..</p>
<p>SIGUNDU NA TINAITAI 1 Jn 3, 18-24</p>
<p>Un tinaitai ginin i fine’na na kåttan San Juan</p>
<p>Famagu’on-hu, i ginefli’e’-ta ti debidi palåbra ha’ siha yan kuentus;</p>
<p>debidi u magåhit na guinaiya, ni a’annuk gi aksion.</p>
<p>Intonsis, taiguini para tungo’-ta na manggaigi hit gi minagåhit;</p>
<p>taiguini nai siempri guaha kumfihanså-ta gi me’nan Yu’us.</p>
<p>Yanggin i kunsensiå-ta ha kundena hit, ta tungu’ na takkilo’ña si</p>
<p>Yu’us ki i kunsensiå-ta ya Ha tungu’ todu. Put esti, hafañe’lus,</p>
<p>yanggin ti ha kundena hit i kunsensiå-ta, mungnga hit manma’å’ñåo</p>
<p>gi me’nan Yu’us. Ta risibi ginin Guiya maseha håfa ni ta gågåo, sa’</p>
<p>ta o’osgi i tinago’-ña yan ta chochu’gui i malago’-ña. I tinago’-ña era</p>
<p>para ta fanmanhonggi gi Lahi-ña as Jesukristo yan para ta fanagofli’i’</p>
<p>unu yan ottru, taiguihi i tinago’-ña i Kristo nu hita. Maseha håyi ni ha</p>
<p>o’osgi i tinagu’ Yu’us låla’la’ gui’ gi dinañña’ yan Yu’us yan si Yu’us</p>
<p>låla’la’ gi dinañña’ yan guiya. Ya put i Espiritu ni Ha nå’i hit si Yu’us</p>
<p>na ta tungu’ na si Yu’us låla’la’ gi dinañña’-ña yan hita.</p>
<p>I finu’ i Saina.</p>
<p>IBANGHELIU Jn 15, 1-8</p>
<p>ÅLELUIA</p>
<p>R.Åleluia.ILEK-ÑA I SAINA, FANLÅ’LA’ GIYA GUÅHU YAN SEDI</p>
<p>YU’ LUMÅ’LA’ GIYA HAMYU;</p>
<p>MASEHA HÅYI NI LUMÅ’LA’LA’ YAN GUÅHU U MEPPA’ TINEKCHÅ’-ÑA.</p>
<p>R.Åleluia.</p>
<p>+Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus ni mandisipulu-ña:</p>
<p>“Guåhu i magåhit na trongku ni kumukunanaf, ya si Tatå-hu Guiya i hatdineru.Ha u’utut atyu siha na råmas giya Guåhu ni ti manonokcha’, yan Ha lålabun atyu siha na råmas i manmeppa’, kosaki siña gåsgas yan u mås meppa’.Esta mana’fanggåsgas hamyu ginin i nutisia ni Hu sangåni hamyu.Na’fanunu hamyu giya Guåhu, ya Guåhu bai Hu na’unu Yu’ yan hamyu.Solu mañåga hamyu giya Guåhu, nai siña hamyu manggái tinekcha’, parehu ha’ na ti siña manokcha’ i råmas solu chechettun gi trongku.Guåhu i tinanum ni kumukunanaf, ya hamyu i råmas.Maseha håyi ni sumåsaga giya Guåhu, ya Guåhu giya guiya, siempri meppa’ tinekchå’-ña, sa’ tåya’ nina’siñan-miyu sin Guåhu.Maseha håyi ni ti sumåsaga giya Guåhu u mayuti’ huyung, kalang i råmas ni anglu’; ennåo siha na råmas u fanmarikohi ya u fanmadåggåo guatu gi guafi, ya u fangkimason.Yanggin mañåga hamyu giya Guåhu, ya i fino’-hu sumåsaga giya hamyu, ennåo nai siña siempri manmanggågåo hamyu maseha håfa i malagu’-miyu, ya siempri manmanå’i hamyu.Estegui’ nai uma’annuk i matunan i Tatå-hu; yanggin manmeppa’ hamyu; ya ginin esti nai siempri mandisipulu-hu hamyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN PÅSGUAN RESUREKSION</h1>
        <p><strong>Date:</strong> April 21, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-pasguan-resureksion-2/<p>
        <p>FINE’NA NA TINAITAI Acts 4, 8-12</p>
<p>Un tinaitai ginin i Bidan i Manapostulis</p>
<p>Bumula si Pedro ni Espiritu Såntu, ya kumuentus, “Hamyu ni manmå’gas yan manåmku’! Yanggin debidi en kuntesta på’gu put un måolik na fina’tinas ni macho’gui gi un inutit na tåotåo ya para bai in esplika taimanu na humomlu’ gui’, pues hamyu yan todu i taotåo Israhet debidi en rialisa na macho’gui esti gi na’an Jesukristo i taotåo Nasaret ni hamyu klumåba gi kilu’us ya nina’lå’la’ Gui’ as Yu’us ginin i finatai. Ginin i fuetsan ennåo na nå’an na tumotohgi esti na tåotåo gi me’nan-miyu ya kabålis i hinemlo’-ña. Guiya si Jesus i atchu’ ni marichåsa ni manmanhåhatsa ya mama’un åtchu’ ni imputtånti gi gima’.Tåya’ satbasion gi ottru nå’an, sa’ tåya’ ottru nå’an gi interu i tanu’ ni manå’i i taotåo ni siña sumåtba hit.”</p>
<p>I finu’ i Saina.</p>
<p>INEPPIN I SÅTMU Ps 118, 1. 8-9. 21-23. 26. 28. 29</p>
<p>R.(22)I ATCHU’ NI MARICHÅSA NI MANMANHÅHATSA</p>
<p>MAMA’UN IMPUTTÅNTI NA ÅTCHU’ GI GIMA’.</p>
<p>Na’i gråsia iSainasa’ måolik Gui’,</p>
<p>sa’ i mina’ase’-ña dinidira todu i tiempu.</p>
<p>Måolek-ña lumihing giSaina</p>
<p>ki manangoku tåotåo.</p>
<p>Måolek-ña lumihing giSaina</p>
<p>ki manangoku gi prinsipi siha.</p>
<p>INEPPI…..</p>
<p>Bai hu nå’i Håo gråsia, sa’ Un oppi yu’</p>
<p>sa’ Hågu i satbadot-tu.</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>U matuna Gui’ ni mamamaila’ gi na’an iSaina,</p>
<p>in bendisi Håo ginin i gima’ iSaina.</p>
<p>Bai hu nå’i Håo gråsia, sa’ Un oppi yu’</p>
<p>sa’ Hågu i satbadot-tu.</p>
<p>Nå’i gråsia iSainasa’ måolik Gui’,</p>
<p>sa’ i ginefli’e’-ña dinidira todu i tiempu.</p>
<p>INEPPI….</p>
<p>SIGUNDU NA TINAITAI 1 Jn 3, 1-2</p>
<p>Un tinaitai ginin i fine’na na Kattan San Juan</p>
<p>Mangginifli’e’-hu:</p>
<p>Atan ha’ kuåntu chiña guinaiyan-ña si Yu’us nu hita! Tatfoi i guinaiyan-ña nu hita asta manma’å’agang hit famagu’on-ña–put ennåo na hunggan magåhit, famagu’on-ña hit. Esti i rason na i tanu’ ti ha tungu’ håyi hit: sa’ ti ha tungu’ håyi si Yu’us.Hafañe’lus, mamfamagu’un Yu’us hit på’gu, låo trabiha ti klålaru håfa para ta fanhuyung. Låo ta tungu’ na yanggin umannuk i Kristo, siempri mamparehu hit yan Guiya, sa’ siempri ta li’i’ Gui’ kumu Guiya mismu.</p>
<p>I finu’ i Saina.</p>
<p>IBANGHELIU Jn 10, 11-18</p>
<p>ÅLELUIAJn 10, 14</p>
<p>R.Åleluia.ILEK-ÑA I SAINA, GUÅHU I MAOLIK NA PASTOT;</p>
<p>HU TUNGU’ I GA’-HU KINILU SIHA, YA SIHA MATUNGU’ YU’.</p>
<p>R.Åleluia.</p>
<p>+Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus:</p>
<p>“Guåhu i maolik na pastot; i maolik na pastot Ha nå’inñañaihun i lina’lå’-ña para i ga’-ña kinilu siha.Atyu i hutnaleru–put i ti pastot gui’ ni ti ga’-ña i kinilu–anai ha li’i’ na mamamaila’ i lobu</p>
<p>malågu ya ha dingu i kinilu para u fanhinabbao yan u fanchinalapun ni lobu.Mina’ taiguini esti sa’ macho’cho’chu’ gui’ put åpas; tåya’ intires-ña para i kinilu. Guåhu i maolik na pastot.Hu tungu’ i ga’-hu kinilu siha ya siha matungu’ Yu’ gi parehu na manera na Ha tungu’ Yu’ i Tata ya Guåhu Hu tungu’ si Tatå-hu; ya put esti siha na kinilu na bai Hu nå’inñaihun i lina’lå’-hu.Guåha ottru siha ga’hu kinilu ni ti mañåsåonåo guini na inetnun.Debi di bai Hu konni’ siha lokkui’, ya siempri u mahunguk i bos-su.Ya siempri unu ha’ na inetnun kinilu yan unu ha’ na pastot.Ha gofli’i’ Yu’ si Tåta put esti: put i Hu nå’inñaihun i lina’lå’-hu låo para bai Hu chuli’ ha’ ta’lu tåtti.Tåya’ ni unu umåmut Yu’; sinoki Hu nå’inñaihun buluntåriamenti.Guaha fuetsåk-ku para bai Hu nå’inñaihun, yan guaha fuetsåk-ku para bai Hu chuli’ ta’lu tåtti.Hu risibi esti na tinagu’ ginin as Tatå-hu.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN PÅSGUAN RESUREKSION</h1>
        <p><strong>Date:</strong> April 14, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-pasguan-resureksion-2/<p>
        <p>FINE’NA NA TINAITAI Acts 3, 13-15. 17-19</p>
<p>Un tinaitai ginin i Bidan i Manapostulis</p>
<p>Ilek-ña si Pedro nu i linahyan tåotåo:I Yi’us Abrahan, Isaac, yan Jacob, i Yi’us i tatå-ta siha, ha na’matuna si Jesus i Sitbenten-ña, ni en intrega yan en disonra gi me’nan Pilato anai esta listu si Pilato para u sinetta. En disonra, si Jesus ni Såntus yan Tunas, ya inlugåt mås manmalagu’ hamyu na en fanmasuttåyi ni peknu’. En pinu’ i muna’huyung i lina’la’. Låo kinahat Gui’ as Yu’us ginin i finatai, ya hami i tistigu-ña siha.</p>
<p>“Låo hu tungu’ ha’ mañe’lu-hu, na en che’gui esti gi maniknuråntin-miyu, taimanu ha’ bidan-ñiha i manma’gas-miyu. Taiguini na Ha kumpli si Yu’us atyu siha i Ha anunsia gi hagas na tiempu ginin todu i prufeta siha: na i Misihas u maså’pit. Put ennåo na tulaika i lina’la’-miyu! Bira hamyu guatu gi as Yu’us, kosaki u fanmafunas i isao-miyu!</p>
<p>I finu’ i Saina.</p>
<p>INEPPIN I SÅTMU Ps 4, 2. 4. 7-8. 9</p>
<p>R.(7)ASAINA, NA’FANINA I MATÅ-MU GIYA HAMI.</p>
<p>Oppi yu’ yanggin manåyuyut yu’, Yu’us nana’librek-ku.</p>
<p>Anai gai prublema yu’, Un babayi yu’ chålan;</p>
<p>na’ma’åsi’ Håo nu guåhu; ékkunguk i tinayuyot-tu.</p>
<p>INEPPI…..</p>
<p>Tungu’ na iSainana’manman bidåda-ña para i mamfiet;</p>
<p>Ha huhunguk iSainayanggin hu ågang Gui’.</p>
<p>INEPPI…..</p>
<p>OAsaina, sedi i ininan i matå-mu ya u fanina giya hami!</p>
<p>Un po’luyi minaguf gi kurason-hu.</p>
<p>INEPPI…..</p>
<p>Bai hu åssun påpa’ gi pås ya bai hu maigu’,</p>
<p>sa’ Hågu ha’,Asaina, umadadahi yu’.</p>
<p>INEPPI…..</p>
<p>SIGUNDU NA TINAITAI 1 Jn 2, 1-5a</p>
<p>Un tinaitai ginin i fine’na na Kattan San Juan</p>
<p>Famagu’on-hu, hu tugigi’i’ hamyu ni esti, kosaki mungnga manisao; låo yanggin guaha umisao, gaigi unu ni gumagågagui hit gi Tata kuentåt-ta–si Jesukristo, Guiya ni tinas. Ya ginin i Kristo mismu na manma’asi’i hit ni isåo-ta, ya ti i isåo-ta ha’, låo kuntodu i isao i pumalu. Yanggin ta osgi i tinagu’ Yu’us siha, ennåo na mansiguru hit na ta tungu’ Gui’. Atyu siha i umåluk na “Hu tungu’ Gui'” låo ti ma’o’osgi i tinago’-ña siha, pues mandåkun, ya i minagåhit taigui gi entri siha. Låo maseha håyi ni umosgi i fino’-ña, guiya muna’prifektu i ginefli’i’ Yu’us giya guiya.</p>
<p>I finu’ i Saina.</p>
<p>IBANGHELIU Lk 24, 35-48</p>
<p>ÅLELUIALk 24, 32</p>
<p>R.Åleluia.ASAINA JESUS, NA’KLÅRU I FINO’-MU GIYA HAMI,</p>
<p>NA’HÅNUN I KURASON-MÅMI NI GINEFLI’I’</p>
<p>YANGGIN UN KUENTUSI HAM.</p>
<p>R.Åleluia.</p>
<p>+Un tinaitai ginin i såntu Ibangheliu sigun i tinigi’ San Lucas</p>
<p>Pues maninisplikåyi siha ni esti i dos håfa masusedi gi chalan, yan håfa taimanu na marikuknisa i Saina anai Ha ipi’ i pån.</p>
<p>Mientras manguekuentus ha’ siha put todu esti, si Jesus mismu tumohgi gi entalu’-ñiha, ya ilek-ña nu siha, “Pås giya hamyu.” Gi linihan-ñiha yan mina’å’ñao-ñiha, hinassun-ñiha na manmanli’i’ siha fafá’ñagui. Ilek-ña nu siha, “Sa’ håfa na manatburutåo hamyu?Håfa na humålum ennåo siha na hinassu gi sanhalum-miyu? Atan i kannai-hu yan i addeng-hu siha; sen magahit na Guåhu ha’. Patcha Yu’ ya en li’i’, sa’ tåya’ sensen-ña yan te’lång-ña i fafa’ñagui, tåtkumu Guåhu.” Gigun Ha sångan esti Ha fanu’i siha ni kannai-ña yan addeng-ña siha. Trabiha mandududa ha’ siha put i minaguf-ñiha yan i minanman-ñiha, pues ilek-ña nu siha, “Kåo guaha na’-miyu?” Manå’i Gui’ un pidåsun guihan ni måsa, ya Ha chuli’ ya Ha kånnu’ gi me’nan-ñiha.</p>
<p>Pues ilek-ña nu siha, “Hahassu i sinangån-hu nu hamyu anai manhihita ha’: todu i manmatugi’ put Guåhu gi lai Moises yan gi mamprufeta yan i såtmu, na debidi u fanmakumpli.” Dispues Ha baba hinassun-ñiha para u ma kumprendi i Eskritura.Ilek-ña nu siha, “Taiguini matugi’ na i Misihas debidi u famadesi yan u lå’la’ ginin i finatai gi mina’tres dihas. Gi na’ån-ña, u masetmunñaihun gi todu nasion siha desdi Hirusalen i pinitensia para inasi’in i isåo siha. Hamyu tistigu put esti siha.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSION pat DAMENGGUN YINI’USAN MINA’ÅSI’</h1>
        <p><strong>Date:</strong> April 7, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-pasguan-resureksion-pat-damenggun-yiniusan-minaasi-2/<p>
        <p>FINE’NA NA TINAITAI Acts 4, 32-35</p>
<p>Un tinaitai ginin i Bidan i Manapostulis</p>
<p>Manun kurason yan un hinassu i kumunidåt i manmanhonggi. Tåya’ giya siha umapudedera gui’ ni håfa na kosas kumu iyon-ña; inlugåt interu i kosas makunsidedera kumu iyun todu. Manestigu i manapostulis kun fuetsa put i resureksion i Saina as Jesus, ya manmanå’i siha dångkulu na rispetu ni todu i taotåo; tåya’ lokkui’ ni unu giya siha gái nisisidåt sa’ todu atyu siha i manggái tanu’ osino manggái gima’ mabendi ya manå’i i manapostulis. dispues manmapåtti sigun gi nisisidat-ñiha.</p>
<p>I finu’ i Saina.</p>
<p>INEPPIN I SÅTMU Ps 118, 2-4. 13-15. 22-24</p>
<p>R.(1)NÅ’I GRÅSIA I SAINA SA’ MÅOLIK GUI’,</p>
<p>TAIHINEKKUK I GINEFLI’E’-ÑA.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu i gima’ Aaron ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu atyu siha i manma’åñåo niSainaya u ma’åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>Dångkulu atburotu-hu ya kumekepoddung yu’,</p>
<p>låo måttu iSainapara u akudi yu’.</p>
<p>ISainai fuetsåk-ku yan i minetgot-tu,</p>
<p>måttu giya guåhu kumu satbadot.</p>
<p>I ná’maguf yan a’gang na essalåo</p>
<p>mahunguk ginin i tento’ i manmanggånna:</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta silebra.</p>
<p>INEPPI…..</p>
<p>SIGUNDU NA TINAITAI 1 Jn 5, 1-6</p>
<p>Un tinaitai ginin i fine’na na kattan San Juan</p>
<p>Mangginefli’e’-hu:</p>
<p>Maseha håyi ni ha honggi na si Jesus Guiya i Misihas patgun Yu’us Gui’; ya maseha håyi ni ha gofli’i’ i Tata ha gofli’i’ i patgon-ña lokkui’. Taiguini para tungo’-ta na ta gofli’i’ i famagu’un Yu’us: yanggin ta gofli’i’ si Yu’us yan ta o’osgi i tinago’-ña siha. I ginefli’i’ as Yu’us kumeke’ilek-ña na ta o’osgi i tinago’-ña siha. Ya esti siha na tinagu’ ti mapput para hita, sa’ kada patgun Yu’us kapås gui’ para u gånna i tanu’. Ya ta gånna i batida kontra i tanu’ ginin i hinengget-ta. Håyi siña gumånna i tanu’? Atyu ha’ na tåotåo i ha honggi na si Jesus Guiya i Lahin Yu’us.</p>
<p>Guiya si Jesukristo atyu i måttu yan i hanum i matakpangen-ña yan i haga’ i finatai-ña. Åhi’ ti måttu yan i hanum ha’, låo kun todu i hanum yan i haga’. Ya i Espiritu mismu tumestigu na magåhit esti, sa’ i Espiritu Guiya i minagåhit.</p>
<p>I finu’ i Saina.</p>
<p>IBANGHELIU Jn 20, 19-31</p>
<p>ÅLELUIAJn 20, 29</p>
<p>R.Åleluia.TOMÁS, MANHONGGI HÅO GIYA GUÅHU SA’ PUT I UN LI’I’ YU’,</p>
<p>ILEK-ÑA I SAINA;</p>
<p>MANMAGUF ATYU SIHA I TI LUMI’I’ YU’,</p>
<p>LÅO MANMANHONGGI HA’! R.Åleluia.</p>
<p>+Un tinaitai ginin i såntu Ibangheliu sigun i tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.”Anai munhåyan Ha sångan esti, mamfina’nu’i siha ni kannai-ña yan i kalaguåk-ña. Manmaguf i mandisipulu anai ma li’i’ i Saina.</p>
<p>Ilek-ña ta’lu, “I pås u gaigi giya hamyu.  “Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.”Pues manhinagungi siha ya ilek-ña “Risibi i Espiritu Såntu.Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>Humuyung na si Tomás (ni ma’å’agang “Dinga'”) unu gi Dossi taigui anai måttu si Jesus. Sigi masangåni gui’ ni pumalu na mandisipulu, “In li’i’ i Saina.” Låo manoppi gui’, “Ni nungka na bai honggi ennåo, solu hu li’i’ i matkan luluk gi kannai-ña, ya bai na’hålum i kalulot-tu gi diniluk luluk yan i kannai-hu gi kalaguåk-ña.”</p>
<p>Un simåna maloffan, maniståba ta’lu i mandisipulu gi kuåttu, ya på’gu na biåhi iståba si Tomás. Maseha manmakandådalu i petta siha, måttu si Jesus ya tumohgi gi entalu’-ñiha. Ilek-ña, “I pås u gaigi giya hamyu”; pues ilek-ña as Tomás, “Maila’ ya un rikunosi i kannai-hu ni kalulot-mu. Na’hålum i kannai-mu gi kalaguåk-ku. Cha’-mu mumahehettuk ti manhonggi, låo fanhonggi!” Manoppi si Tomás ya ilek-ña, “Saina-hu yan Yu’os-su!” Dispues ilek-ña si Jesus nu guiya: “Manhonggi håo sa’ put i un li’i’ Yu’. Mandichosu atyu siha i ti lumi’i’ Yu’ låo manmanhonggi.”</p>
<p>Ha cho’gui si Jesus meggai ottru na siñåt siha gi me’nan i mandisipulu-ña, ni ti manmatugi’ påpa’ guini na lepblu. Låo esti siha manmatugi’ para en faninayuda humonggi na si Jesus Guiya i Misihas, i Lahin Yu’us, kosaki ginin esti na hinenggi en fanggái lina’la’ gi na’ån-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PÅSGUAN RESUREKSION</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pasguan-resureksion/<p>
        <p>FINE’NA NA TINAITAI                                                                  Acts 10, 34a. 37-43</p>
<p>Un tinaitai ginin i Bidan i ManApostulis</p>
<p>Ha tutuhun kumuentusi siha si Pedro i MamPagånu ni esti siha na palåbra: “Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya. Hami mantistigu ni todu siha i bidå-ña gi tanu’ i ManHudihos yan giya Hirusalen.</p>
<p>Putlus uttimu, mapunu’ Gui’, makana’ gi hilu’ un trongku, låo nina’lå’la’ Gui’ ta’lu as Yu’us gi mina’tres dihas ya Ha sedi na u mali’i’ Gui’, låo ti para todu u lini’i’ Gui’, solu atyu ha’ na tistigu siha i esta maninatyik as Yu’us kun tiempu–era hami ni mañotchu yan manggimin yan Guiya dispues di mana’lå’la’ Gui’ ginin i finatai. Guiya muna’fanhånåo ham para in setmuni i taotåo siha yan para in fantistigu na Guiya atyu i nina’sahngi as Yu’us kumu hues i manlåla’la’ yan i manmåtai. Todu i mamprufeta mantistigu put Guiya, ilik-ñiñiha na todu atyu siha i manmanhonggi manma’asi’i i isao-ñiha gi na’ån-ña.”</p>
<p>I finu’ i Saina.</p>
<p>INEPPIN I SÅTMU                                                              Ps 118, 1-2. 16-17. 22-23</p>
<p>Nå’i gråsia iSaina, sa’ måolik Gui’</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>“I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>SIGUNDU NA TINAITAI                                                                           Col 3, 1-4</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus: Esta mana’fanlå’la’ hamyu yan i Kristo Jesus, pues båtga hamyu gi kosas långit, anai matåta’chung i Kristo gi tronu-ña gi agapa’ na båndan Yu’us. Cha’-miyu muna’susuha i hinassun-miyu gi kosas siha guihi, åhi’ ti i kosas esti na tånu’. Esta manmåtai hamyu, ya i lina’la’-miyu uma’attuk yan i Kristo gi as Yu’us. Gaigi gi Kristo i magåhit na lina’la’-miyu ya yanggin umannuk Gui’, siempri manannuk hamyu yan Guiya para en fañåonåo gi gloriå-ña!</p>
<p>I finu’ I Saina.</p>
<p>IBANGHELIU                                                                                               Jn 20, 1-9</p>
<p>NIHI TA FANGGUPUT KUN MINAGUF YAN I SAINA.</p>
<p>+Un tinaitai ginin i såntu Ibangheliu sigun gi tinigi’ San Juan</p>
<p>Tåftataf gi chatanmak gi primet ha’åni gi simåna, trabiha hohomhum ha’, måttu si Maria Magdalena gi naftan. Anai ha li’i’ na mana’suha i atchu’ gi sagå-ña malågu guatu gi as Simon Pedro yan i ottru na disipulu (atyu i ginefli’i’ as Jesus) ya ha sångani siha, “Makonni’ i Saina ginin i naftan! Ti in tingu’ månu nai mapo’lu Gui’!” Ennåo na si Pedro yan i ottru na disipulu humånåo guatu para i naftan. Umalapåpat i dos malågu, låo i ottru na disipulu ha ikak si Pedro ya guiya finene’na måttu gi naftan. Ti humålum gui’ låo tumekkun påpa’ ya umengelu’ hålum ya ha li’i’ i be’i gi hilu’ odda’. Guennåo mismu na mumentu måttu si Pedro ya humålum gi naftan. Ha ripåra i be’i gi hilu’ odda’ ya ha li’i’ i pidåsun magågu ni tumåtampi i ilu-ña na ti sumisiha yan i be’i na iståba mafalulun na maisa gi un bånda. Dispues di esti, humålum i disipulu ni finene’na måttu gi naftan. Ha li’i’ ya manhonggi. (Hahassu ha’ na trabiha ti makumprerendi i Eskritura na debidi u lå’la’ ta’lu si Jesus ginin i finatai.)</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS)</h1>
        <p><strong>Date:</strong> March 24, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus-2/<p>
        <p>I Likao Påtma</p>
<p>IBANGHELIUMk 11, 1-10</p>
<p>+Un tinaitai ginin i såntu Ibangheliu sigun i tinigi’ San Marcos</p>
<p>Anai mangguaguaguatu si Jesus yan i mandisipulu-ña para Hirusalen, gi fi’un ‘Bethphage’ yan Bitaniha na songsung manmåttu gi Eksu’ Ulibas.Ha na’hånåo si Jesus dos na disipulu-ña mofo’na yan esti na tinago’-ña, “Hånåo para i sengsung ni gaigi tunas gi me’nan-miyu, ya gigun humålum hamyu siempri en sedda’ guennåo magogoddi un tatnerun buliku ni tåya’ nai guaha ma’udai. Pila’ ya en kenni’ mågi. Yanggin guaha umåluk nu hamyu, ‘Håfa na en cheche’gui ennåo?’Sangåni, ‘Ha nisisita i Ma’estru låo siempri Ha nana’lu insigidas.’ “</p>
<p>Intonsis, humånåo i dos, ya masodda’ i tatnerun buliku gi chalan magogoddi gi kantun i trångka.Mientras mapupula’ i geddi, guaha tumotohgi gi uriya umåluk nu siha, “Håfa hinassun-mimiyu na en pipila’ i tatneru?”</p>
<p>Ma’oppi taimanu ha’ i mansinangåni siha as Jesus, ya mansinetta ha’ siha nu i taotåo.Makonni’i tatnerun buliku guatu gi as Jesus ya matåmpi i tatalo’-ña nu i magågun-ñiha, ya ma’udai si Jesus.Meggai na tåotåo mahutu’ i magågun-ñiha gi chalan, mientras ottru siha machalalapun i råmas siha ni manma’utut gi gualu’.Atyu siha i manmofo’na yan kuntodu atyu siha i manåtatti mane’essalåo,“U matuna si Yu’us!U matuna Gui’ ni mamamail’a gi na’an i Saina!U matuna i rainun i tatå-ta as David ni para u fåttu!Hosåna giya hululu’.”</p>
<p>I Ibangheliun i Saina.</p>
<p>I Misa</p>
<p>FINE’NA NA TINAITAI Is 50, 4-7</p>
<p>Un tinaitai ginin i Lepblun i Prufeta as Isaias</p>
<p>ISainaas Yu’us Ha nå’i yu’ un måppla’ na hula’, kosaki siña hu tungu’ håfa taimanu hu kuentusi i manyayas un palåbra ni siña mampinangun siha. Kada ogga’an Ha baba i talanga-hu kosaki siña yu’ manhunguk; ya tåya’ nai hu kontra Gui’, tåya’ nai hu bira yu’ tatti. Hu nå’ii tatalo’-hu para atyu siha i kumastiga yu’, i fasu-hu para atyu siha i bumo’uk i batbås-su; i matå-hu ti hu prutehi gi trumpåda yan matu’la’i.</p>
<p>ISainaas Yu’us i ayudu-hu, put ennåo na ti mamåhlåo yu’; esta hu istapblesi i matå-hu kalang asga’, sa’ hu tungu’ na ti hu mana’mamåhlåo.</p>
<p>I finu’ i Saina.</p>
<p>INEPPIN I SÅTMUPs 22, 8-9. l7-l8a. l9-20. 23-24</p>
<p>R.YU’OS-SU, YU’OS-SU, HÅFA NA UN ABANDONA YU’?</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik yu’; mayengyung i ilun-ñiha kontra guåhu:</p>
<p>“Un angokku iSaina–po’lu ya Guiya un nina’libri;</p>
<p>yanggin guinaiya Håo, po’lu ya Guiya un sinatba.”</p>
<p>INEPPI…..</p>
<p>Låhyan na ga’lågu maridundedeha yu’;</p>
<p>katdumi na manailayi u magulululumi yu’.</p>
<p>Tatfoi inanglo’-ña i addeng-hu yan i kannai-hu</p>
<p>siña hu tufung todu i te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i inetnun:</p>
<p>“Hamyu ni manma’å’ñåo nu iSaina, tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet ribirensia Gui’!</p>
<p>INEPPI…..</p>
<p>SIGUNDU NATINAITAIPhil2, 6-11</p>
<p>Un tinaitai ginin i Kattan San Pablo para i taotåo ‘Philippi’</p>
<p>Todu i tiempu gagaigi i naturåt Yu’us giya Guiya, låo ti Ha kunsidera na put ginin i</p>
<p>fuetsån-ña parehu Gui’ yan Yu’us.Inlugåt, Ha basihan maisa Gui’ ya Ha chuli’ i naturåt</p>
<p>un isklåbu, ya mafañågu Gui’ gi pinarehun i taotåo.Tåotåo na eståo matungo’-ña, ya put</p>
<p>esti na Ha na’humitdi Gui’,ubidenti Ha aksepta kuntodu i finatai, i finatai gi kilu’us!</p>
<p>Ya put esti,na nina’takkilu’ Gui’ as Yu’us ya nina’i Gui’ ni na’an, ni takkilo’ña ki todu i na’an siha,</p>
<p>kosaki gi na’án Jesus todu tommu u fandimu gi langit, yan gi tanu’,yan gi papa’ i tanu’,</p>
<p>yan todu hula’ mapruklåma ginin i glorian Yu’us Tata:SI JESUKRISTO SAINA GUI’!</p>
<p>I finu’ i Saina.</p>
<p>B</p>
<p>IBANGHELIUMk 14, 1– 15, 47</p>
<p>Betsikulu åntis di i IbangheliuPhil 2, 8-9</p>
<p>Umosgun si Jesus put hita achukka’ asta i finatai,</p>
<p>ya måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i Gui’ un nå’an ni takkilo’ña ki</p>
<p>todu i guaha na nå’an siha.</p>
<p>I Pinadesin i Saina-ta as Jesukristo sigun gi tinigi’ San Marcos</p>
<p>Para u fanmasilebra i Giput Påsgua yan Pån sin Libadura gi dos dihas na tiempu, pues i manmå’gas mamåli’ yan i ma’estrun i Lai matutuhun manmanispiha taimanu para u ma’aresta si Jesus gi traision yan para u mapunu’ Gui’. Låo ilik-ñiha, “Mungnga durånti i giput, sino u fanmumu i taotåo.”</p>
<p>Anai iståba si Jesus giya Bitaniha chumotchochu gi gima’ Simeon i nasarinu, humålum un palåo’an ni mañuñuli’ un tårun alabastra ni mañiñini påopåo ni mafa’tinas ginin i trongkun påopåo. Ha pokka’ i tåru ya ha cho’mi ilun Jesus ni paopåo. Guaha gi entri siha ni manlalålalu’ put i dispitdisiu manggogonggung: “Håfa puntonña esti na guaguan dispitdisiu? Siña ha’ mohun mabendi put tres sientus pidåsun salåppi’ ya u fanmanå’i i mamopbli.”Nina’fansen lalålu’ nu guiya.Låo ilek-ña si Jesus: “Po’lu ha’ gui’. Håfa na en butleleha gui’? Måolik bidå-ña nu Guåhu. I mamopbli todu i tiempu en fanhahamyu ya siña mangeftåo hamyu nu siha maseha ngai’an, låo Guåhu ti para ta fanhihita todu i tiempu. Ha cho’gui håfa nina’siñå-ña.Anai ha nå’yi påopåo i tataotåo-hu ha pripåpara para i mahafot-ña.Åmen, bai Hu asigura hamyu, maseha månu gi tanu’ nai masetmunñaihun i Måolik na Nutisia, u masångan esti na bidå-ña para mimoriås-ña”.</p>
<p>Pues si ‘Judas’ Iskarioti, unu gi Dossi, humånåo para i manmå’gas mamåli’ para u intrega si Jesus nu siha. Anai mahunguk håfa sinangån-ña manmaguf ya maprumeti gui’ na u manå’i salåppi’. Ya si ‘Judas’ ha ega’ga’ i mås måolik na manera anai para u intrega si Jesus.</p>
<p>Gi fine’na na ha’ånin Pån Sin Libadura, sigun gi kustumbri anai para u masakrifika i kinilun Påsgua, ilik-ñiha i mandisipulu-ña nu Guiya, “Manu nai malagu’ Håo nai para in pripåra i senan Påsgua para Hågu?”Ha na’hånåo dos na disipulu-ña yan esti na tinago’-ña:“Hånåo hålum gi siudå ya siempri manasodda’ hamyu yan un tåotåo ni mangingilili tårun hånum.Dalalaki gui’. Maseha månu na guma’ ni humålum gui’, faisin i gai gima’, ‘Mamamaisin i Ma’estru, månggi i såla anai siña sumena Gui’ yan i mandisipulu-ña ni senan Påsgua?’Intonsis siempri mamfina’nu’i hamyu un kuåttu gi sanhilu’, dångkulu, guaha tråstis, yan todu areklåo. Guiya esti na lugåt i para en na’listu para hita”.Humånåo i dos disipulu. Anai måttu gi siudå masodda’ todu taimanu ha’ i mansinangåni siha, ya mapripåra i senan Påsgua.</p>
<p>Anai homhum måttu Gui’ yan i Dossi.Manmatå’chung gi lamasa, ya durånti i sena ilek-ña si Jesus, “Åmen, bai Hu nå’i hamyu ni fino’-hu, ti åpmam unu giya hamyu para u traiduti Yu’, hunggan, unu ni chumotchochu yan Guåhu.” Nina’fampiniti i mandisipulu ya matutuhun mafaisin Gui’ unu in unu, “Siguru na ti guåhu?”Ilek-ña, “Unu gui’ giya hamyuni Dossi, atyu i humami na dos manotchi gi na’yan.I Lahin i Taotåo para u hånåo para i finatai-ña sigun gi matugi’ gi Eskritura.Låo matdisidu atyu na tåotåo i put guiya na matraiduti i Lahin i Taotåo. Måolekña para guiya yanggin ti mafañågu gui’ mohun.”</p>
<p>Durånti i sena mañuli’ pån, Ha bendisi yan Ha ipi’, ya Ha nå’i siha, ilek-ña, “Chili’ esti, Guiya esti i tataotåo-hu.”Taiguennåo ha’ ta’lu Ha chuli’ i kålis, mannå’i gråsia ya mannina’i siha, ya todu manggimin ginin ennåo.Ilek-ña nu siha, “Guiya esti i hagå’-hu, i haga’ i kuntråta, para u machuda’ñaihun put i linahyan.Åmen, sulemni bai Hu asigura hamyu, ti bai gimin ta’lu binu astaki Hu gimin i nuebu gi rainun Yu’us!”Dispues di mangånta kantan tinina, manmamokkat guatu gi Eksu’ Ulibas.</p>
<p>Pues ilek-ña si Jesus nu siha, “Siempri mayengyung i hinenggin-miyu nu Guåhu, sa’ ilek-ña i Eskritura, ‘Bai hu anña i pastot ya siempri manmachalapun i kinilu.’Låo dispues di mana’lå’la’ Yu’ ta’lu, bai Hu fofo’na guatu Galileha åntis di hamyu.”Ilek-ña si Pedro nu Guiya, “Achukka’ todu manmayengyung hinenggin-ñiha, ti bai hu taiguennåo.”Manoppi si Jesus, “Bai sangåni håo, på’gu mismu na puengi åntis di u o’o’ i gåyu dos biåhi, esta siempri un puni Yu’ tres biåhi.” Låo sigi ha’ si Pedro ha ripiti, “Achukka’ debidi bai hu måtai yan Hågu, ti bai hu puni Håo.” Parehu ha’ todu sinangan-ñiha i mandisipulu.</p>
<p>Manhånåo siha para un lugåt ni mafa’nana’an Getsemani. Ilek-ña si Jesus ni mandisipulu-ña, “Fanmatå’chung guini mientras mananayuyut Yu’.”Gi etmismu tiempu Ha konni’ si Pedro, Santiago, yan Juan, para u fañiha.Intonsis Ha tutuhun muma’å’ñåo yan chumathinassu.Ilek-ña nu siha, “Kana’ ha’ måmatai Yu’ put i mineggai pininiti gi kurason-hu. Fañåga guini ya en fambela.”Humatfe’na ya poddung på’pa’ gi edda’, manånayuyut na yanggin siña linetki Gui’ ni esti na ora. Sigi ha’ di ilek-ña, “Åbba (O Tåta), gai fuetsa Håo para Un cho’gui todu. Na’suha esti na kålis giya Guåhu. Låo taimanu i malago’-mu, åhi’ ti i malago’-hu.”Anai tuma’lu tåtti Ha sodda’ siha manmamaigu’. Ilek-ña as Pedro, “Mamaigu’ håo, Simon? Ti siña håo makmåta ni sikera una ora?Adahi håo ya fanåyuyut ya cha’-mu matetenta. I espiritu malagu’ låo i tataotåo ñaba’.”Humånåo tåtti ya Ha tutuhun manåyuyut ta’lu gi mismu palåbra siha.Mansinedda’ ta’lu un biåhi manmamaigu’ gi finatton-ña tåtti. Ti måsungun mababa i matan-ñiha, ni ti matungu’ håfa para u masangåni Gui’.Ha bira Gui’ ta’lu tåtti mina’ tres biåhi ya mansinangåni siha, “Kåo asta på’gu manmamaigu’ ha’ hamyu yan mandiskåkansa? Esta nahung!Måttu esta i ora!På’gu nai para u matraiduti i Lahin i Taotåo guatu gi kannai i mani’isåo.Fangahulu’!Nihi ta fanhånåo! Esta hihut i para u traiduti Yu’.”</p>
<p>Anai kumuekuentus ha’ Gui’ si Jesus trabiha, umannuk si ‘Judas’, unu gi Dossi, maga’chuchungi ni un linahyan manmañuñuli’ ispåda yan galuti siha; esti siha na tåotåo nina’fanhånåo ni manmå’gas mamåli’, i ma’estrun i Lai, yan i manåmku’.I traidot ha sangåni siha ni esti na siñåt, ilek-ña, “I taotåo ni hu chiku Guiya ennåo; aresta, ya en kenni’ Gui’, ya en gef guåtdia.Intonsis, humånåo si ‘Judas’ insigidas guatu gi as Jesus ya ha chiku Gui’, ilek-ña, “Ma’estru!”Estegui’ nai ma’aresta Gui’.Unu ni tumotohgi gi uriya ha laknus i sapblen-ña, ha tåga’ ya ha utut i talangan i isklåbun i Mås Må’gas Påli’.Mangkuinentusi siha as Jesus ya ilek-ña, “Manmåttu hamyu mågi para en aresta Yu’ manmañuñuli’ såpbli yan galuti kalang mohun ladron Yu’.Kada diha iståba Yu’ gi uriyan-miyu, mama’nåna’gui Yu’ gi uriyan i Templu, låo tåya’ nai en aresta Yu’. Låo esti put i para u makumpli i Eskritura.”Guini nai todu dumingu Gui’ ya manmalågu. Iståba un hoben na låhi ni tumattitiyi Gui’ ni tåya’ tampepe-ña fuera di un pidåsun magågu.Anai para u ma’aresta ha yuti’ i magågu ya malågu kesnunuda.</p>
<p>Pues makonni’ si Jesus guatu gi Mås Må’gas Påli’, ya todu i manakkilu’ na mamåli’, i manåmku’ yan ma’estrun i Lai manetnun.Láchagu’ tåtti dinalalalaki Gui’ as Pedro hålum asta i kahida, i gima’ i Mås Må’gas Påli’, ya guennåo nai mañodda’ ta’chong-ña yan i guatdian i Templu ya ha tutuhun muna’maipin maisa gui’ gi guafi.I manmågas mamåli’ yan interu i ‘Sanhedrin’ mantinani’ manmanispiha testimoniu siha kontra si Jesus ni siña muna’mapunu’ Gui’, låo ti siña manmañodda’ ni unu.Meggai manmanhula’ ya manguentus dinagi kontra Guiya låo ti manafakcha’ i testimoniun-ñiha.Put ihemplu, guaha manohgi para u fantistigu ya manmandagi gi testimoniun-ñiha.“In hinguk Gui’ Ha diklåra, ‘Bai Hu yulang esti na Templu ni mafa’tinas ni kannai tåotåo, ya gi entalu’ tres dihas bai Hu kåhat ottru ni ti fina’tinas ni kannai tåotåo.’ ” Ni ennåo, ti manafakcha’ i testimoniun-ñiha.</p>
<p>I Mås Må’gas Påli’ tumohgi gi me’nan i kotti ya ha tutuhun umabirigua si Jesus, “Kåo tåya’ ineppem-mu para esti siha na tåotåo ni manestitigu kontra Hågu?Låo mamatkilu ha’ si Jesus; ti manoppi.Inabirigua ta’lu un biåhi ni Mås Må’gas Påli’, “Kåo Hågu i Misihas, i Lahin i Uniku ni Matuna?”Intonsis manoppi si Jesus, “Hunggan Guåhu; ya siempri en li’i’ i Lahin i Taotåo matåtachung gi agapa’ i Todu Ha na’siña mamamaila’ yan i mapagåhis gi langit!”Put esti na ha titik i magagu-ña i Mås Må’gas Påli’ ya ilek-ña, “Håfa mås na tistigu ta nisisita?Esta en hinguk i chatfinu’.Håfa sinedda’-miyu?”Interu siha umåluk umisao Gui’: ya debidi u måtai.Unus kuåntu giya siha matutuhun mato’la’i Gui’, mabendas i matå-ña ya matutuhun madommu’ Gui’ yan ma patmåda Gui’ ni ufisiåt siha ilik-ñiñiha, “Fama’prufeta!”</p>
<p>Anai iståtaba si Pedro guihi påpa’ gi kahida, unu gi famalåo’an na tentågu’ i Mås Må’gas Påli’ malak guatu.Anai ha ripåra si Pedro na ha na’mamaipi gui’ ha gof atan ya ilek-ña, “Hågu lokkui’ humahamyu yan si Jesus Nasarenu.”Låo ha ñiega: “Ti hu tungu’ håfa ilelek-mu!Håfa un kekesangan?”Pues humånåo si Pedro huyung gi trångka. Ennåo na mumentu umo’o’ i gåyu.I palåo’an na tentågu’ sigi ha’ di inatan gui’ ya ha tutuhun ta’lu sumangåni atyu siha i manotohgi gi uriya, “Esti na tåotåo unu giya siha.”Låo ha ñiega ta’lu.Un mumentu maloffan atyu siha i manotohgi gi uriya ilik-ñiha ta’lu as Pedro, “Siguru na unu håo giya siha! Na ti taotåo Galileha håo?” Ha tutuhun chumatfinu’, yan manhula’, “Ni ti hu tungu’ håyi i taotåo ni en sasangan!”Ennåo na mumentu mahunguk i mina’dos na o’o’ gåyu ya ha hassu si Pedro i sinangan Jesus nu guiya, “Åntis di u o’o’ i gåyu dos biåhi siempri un ñiega Yu’ tres biåhi.” Ya ha tutuhun kumasao.</p>
<p>Gigun ha’ manana i Manmå’gas Mamåli’, yan i manåmku’ yan i ma’estrun i Lai (kumeke’ilekña, interu i Sanhedrin), manakumfotma ni planun-niha. Maggodi si Jesus, ya makonni’ Gui’, ma’intrega Gui’ guatu gi as Pilåto.Inabirigua Gui’ as Pilåto, “Kåo Hågu i rai i Hudihos siha?”Manoppi si Jesus, “Hågu sumåsangan.”Mientras tåntu, i Manmå’gas Mamåli’ ma’akusa meggai kontra Guiya.Inabirigua Gui’ ta’lu as Pilåto, “Siguru na tåya’ inippem-mu?Atan ha’ kuåntu na finaila’ masosokni Håo.”Låo nina’sen manman si Pilåto sa’ ti manoppi ta’lu si Jesus.</p>
<p>Gi tiempun guput kustumbren-ña si Pilåto sumuttåyi i taotåo siha un presuneru–maseha håyi malagu’-ñiha.Iståba guennåo un presuneru ni na’ån-ña si ‘Barabbas’ ni mapresu yan atyu siha i manmumu sa’ manmamunu’ anai mamplaitu.Anai manmåttu guatu i linahyan para u maputfiha i minalagu’-ñiha na si Pilåto u onra i kustumbri,ha faisin siha, “Kåo manmalagu’ hamyu na bai hu sottåyi hamyu ni rai i Hudihos siha?”Ha gof tungu’ ha’ si Pilåto na put embidiu na ma’intrega si Jesus ni Manmå’gas Mamåli’ guatu giya guiya.Mientras tåntu i Manmå’gas Mamåli’ mana’fanemperåo i linahyan para u sotta si ‘Barabbas’ inlugåt di si Jesus.Mamfinaisin siha ta’lu as Pilåto, “Håfa yu’ para bai hu cho’gui ni taotåo ni en a’agang rai i Hudihos siha?”Manessalåo tåtti, “Klåba Gui’!”Mamfinaisen siha as Pilåto, “Sa’ håfa?Håfa na tailayi Ha kumiti?”Manessalåo ha’ mås a’gang, “Klåba Gui’!Intonsis si Pilåto, ni malagu’ numa’fanmaguf i linahyan, ha sottåyi siha as ‘Barabbas’, ya dispues di ha na’masåolak si Jesus, ha intrega siha para u ma klåba.</p>
<p>I sindålu siha makonni’ si Jesus para i hattalum guihi na lugåt, ni ma’å’agang ‘praetorium’; ya gi mismu tiempu mana’fanetnun i sindålu.Mana’minagågu Gui’ kulot lila, dispues manmanufuk kuronan låktus ya mapo’lu gi ilu’-ña.Matutuhun masaluda Gui’, “Biba!Rai i ManHudihos siha!” Ya sigi ha’ di ma’åddak i ilu-ña ni pi’åo ya mato’la’i Gui’, mangutitisisiha gi me’na-ña kadu’ maribirerensia Gui’.Anai munhåyan mabutleha Gui’, mapula’ i magågun lila, ya mana’minagågu ni magagu-ña mismu, ya makonni’ Gui’ huyung para u maklåba.Un låhi ni na’ån-ña si Simon Sirenehu, i tatan ‘Alexander’ yan ‘Rufus’, iståba na kåkakalum ginin i gualu’, ma’afuetsa gui’ para u kåtga i kilu’us.</p>
<p>Makonni’ si Jesus para un lugåt ni ma’å’agang ‘Golgotha’(ni kumeke’ilekña Sagan “Kalabera”),machagi para u mana’gimin binu ni mana’danña’ yan lala’it, låo ti malagu’ gumimin.Dispues maklåba gi kilu’us ya madibidi i magagu-ña madiga entri siha håfa para u machuli’.Kåsi ennåo i alas nuebi gi egga’an anai ma’atåni Gui’.I matugi’ na ma’akuså-ña, “I Rai i Hudihos siha.”Maklåba yan Guiya dos na Ensurektus, unu gi agapa’-ña yan unu gi akagguen-ña.[Matugi’ gi Eskritura, ‘Mapolu’ Gui’ kumu unu gi manailayi.]</p>
<p>I taotåo siha ni manmaloloffan ma’insusutta Gui’, mayeyengyung i ilun-ñiha ya ilik-ñiñiha, “Ai adai!Intonsis na para Un yulang i Templu ya para Un håtsa di nuebu gi entalu’ i tres dihas!Na’libri Håo på’gu ya Un tunuk ginin i kilu’us!”I Manmå’gas Mamåli’ yan i ma’estrun i Lai mañåonåo lokkui’ manmambutleha, “Ha na’fanlibri ottru tåotåo siha låo ti siña Ha na’librin maisa Gui’!Po’lu i ‘Misihas,’ i ‘Rai Israhet,’ ya u tunuk påpa’ ginin i kilu’us på’gugu ha’ kosaki bai in li’i’ ya bai in fanmanhonggi nu Guiya!I dos låhi ni maklåba gi kilu’us yan Guiya mambutleleha lokkui’.</p>
<p>Gi talu’åni, måttu un dångkulun hinemhum gi tanu’ ya dinira asta alas tres dispues di talu’åni.Ennåo na umessalåo a’gang si Jesus, “Eloi, Eloi, lema sabachthani?”Ni kumeke’ilekña, “Yu’os-su, Yu’os-su, håfa na Un abandona Yu’?”Unus kuåntu ni manotohgi gi uriya ni humunguk Gui’ ilik-ñiha, “Ekkunguk!Ha å’agang si Elias” Guaha malågu, ya ha supuk i ispongha gi ma’aksum na binu ya ha sa’hang gi puntan pi’åo para u na’gimin Gui’. Ilek-ña i taotåo, “Maila’ på’gu ya ta li’i’ kåo u fåttu si Elias para u nina’tunuk Gui’ påpa’.”</p>
<p>Pues umessalåo a’gang si Jesus ya humågung ni uttimu.</p>
<p>Tafandimu.</p>
<p>Ennåo na mumentu matitik talu’ i kuttinan i santuåriu desdi iya hululu’ asta iya påpapa’.I ma’gas sindålu ni tumotohgi guennåo gumuåguatdia, anai ha li’i’ i manera nai måtai Gui’, ilek-ña, “Klåru na esti na tåotåo Lahin Yu’us Gui’!”Guåha lokkui’ famalåo’an manmana’atan ginin i lachagu’. Gi entri siha iståba si Maria Magdalena, si Maria i nanan Santiago i lahobin yan si Jose, yan si Salome.Esti siha na famalåo’an matattiyi si Jesus anai iståba Gui’ giya Galileha ya ma’asisti Gui’. Meggai lokkui’ pumalu siha ni manchahanåo hulu’ para Hirusalen yan Guiya.</p>
<p>Anai hohomhum esta (era i Ha’anin Priparasion, esdisit, i bihilian ‘Sabbath’) måttu si Jose i taotåo ‘Arimathea’, un distinggidu na membrun i ‘Sanhedrin’. Unu gui’ ni numanangga i rainun Yu’us. Ha atotga humånåo para u ali’i’ yan si Pilåto, ya pinalålala para u gågåo i tataotåo Jesus.Nina’manman si Pilåto put i chaddik finatai-ña si Jesus. Ha na’ma’ågang i ma’gas sindålu ya ha faisin kåo esta måtai si Jesus.Anai ha tungu’ na esta måtai ha intrega si Jose ni tataotåo.Dispues mamåhan si Jose magågu, ya ha na’tunuk i tataotåo, ha balutan, ya ha po’lu gi naftan ni maguadduk ginin i atchu’. Putlus uttimu ha na’galilik guatu gi intråda un åtchu’.Mientras tåntu si Maria Magdalena yan si Maria i nanan Jose magof ripåra månu nai mahåfut Gui’.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> March 17, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma-2/<p>
        <p>FINE’NA NA TINAITAI                                                                              Jer 31, 31-34</p>
<p>Un tinaitai ginin i Lepblun i Prufeta as ‘Jeremiah’</p>
<p>Ilek-ña iSaina, manmamamaila’ i ha’åni, anai para bai Hu fama’tinas un nuebu na kuntråta yan i gima’ Israhet yan Huda. Ti u parehu yan i kuntråta ni Hu fa’tinas yan i tatan-ñiha siha gi ha’åni anai Hu pipit siha ginin i tanu’ Ihipto; sa’ mayulang i kuntratå-hu, ya debidi bai na’annuk na guåhu i ma’gas-ñiha, ilek-ña iSaina. Låo guiya esti na kuntråta ni bai Hu fa’tinas yan i gima’ Israhet dispues di atyu siha na ha’åni, ilek-ña iSaina. Bai Hu po’lu i tinago’-hu gi sanhalum-ñiha, ya bai tugi’ gi kurason-ñiha; Guåhu para Yu’us-ñiha, ya siha para tåotåo-hu. Ti nisisåriu esta na u mafa’nå’gui i amigun-ñiha yan i parientes-ñiha taimanu para u matungu’ iSaina. Ilek-ña iSaina, desdi i mås takpapa’ asta i mås takkilu’, todu u matungu’ Yu’, sa’ bai asi’i i baba na bidan-ñiha siha yan ti bai Hu hassu esta i isao-ñiha.</p>
<p>I finu’ i Saina.</p>
<p>INEPPIN I SÅTMU                                                              Ps 51, 3-4. 12-13. 14-15</p>
<p>Gai ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu;</p>
<p>na’gåsgas yu’ ginin i linachi-hu.</p>
<p>INEPPI…..</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Bai hu fa’nå’gui i manailayi ni chalån-mu,</p>
<p>ya u mabira siha i mani’ísao guatu giya Hågu.</p>
<p>INEPPI…..</p>
<p>SIGUNDU NA TINAITAI                                                                           Heb 5, 7-9</p>
<p>Un tinaitai ginin i Katta para i Hibrehu siha</p>
<p>Gi lina’lå’-ña guini gi tanu’ manånayuyut yan manggågagåo si Jesus, kumákasåo yan tutuhu’ lago’-ña gi as Yu’us, Guiya ni siña sumåtba Gui’ ginin i finatai. Ya put i humitdi yan dibotu Gui’, hininguk Gui’ as Yu’us. Låo maseha Lahin Yu’us Gui’, umetyak manosgi ginin i pinadesi-ña. Anai mafa’tinas Gui’ kumu i mås prifektu, humuyung Gui’ mama’ i hali’ i taihinekkuk na satbasion para atyu siha i umosgi Gui’.</p>
<p>I finu’ i Saina.</p>
<p>IBANGHELIU                                                                                   Jn 12, 20-33</p>
<p>(Todu)             Umatuna Håo, Asaina Jesukristo, Rai i taihinekkuk na gloria!</p>
<p>(Tetcha)Ilek-ña i Saina, yanggin un setbi Yu’, pues dalalaki Yu’;</p>
<p>ya amånu nai gaigi Yu’, u fanggaigi lokkui’ i tentago’-hu.</p>
<p>+ Un tinaitai ginin i såntu Ibangheliu sigun i tinigi’ San Juan</p>
<p>Unus kuåntu na tåotåo ‘Greece’ manhånåo para Hirusalen para u fanmanadora gi giput Påsgua. Manmalak guatu gi as Felipe, ni ginin ‘Bethsaida’ giya Galileha, ya mafaisin Gui’ ni esti na kuestion: “Siñot, manmalagu’ ham lumi’i’ si Jesus.” Humånåo si Felipe para u sangåni si Andres; pues intonsis si Felipe yan Andres humånåo para u masangåni si Jesus. Manineppi siha as Jesus: “Måttu esta i ora para u ma’onra i Lahin i Taotåo. Åmen, åmen, bai Hu asigura hamyu ni minagåhit, na solu poddung ya måtai i grånun trigu gi hilu’ tånu’, pues grånun tritrigu ha’. Låo yanggin måtai, manonokcha’ meppa’. I taotåo ni gumuaiya i lina’lå’-ña, ha na’falingu siempri, låo i taotåo ni chumatli’i’ i lina’lå’-ña guini gi tanu’ siempri ha såtba para i taihinekkuk na lina’la’. Yanggin guaha malagu’ sumetbi Yu’, sotta ya u tattiyi Yu’; amånu nai gaigi Yu’, siempri manggaigi guennåo i tentågo’-hu. Håyi sumetbi Yu’, siempri inenra ni Tata.</p>
<p>Gái atburotu på’gu i anti-hu, låo håfa para bai Hu sångan– Tåta, na’såfu Yu’ ginin esti na ora?</p>
<p>Låo put esti na måttu Yu’ guini na ora. Tåta, onra i na’ån-mu!” Pues hongga un bos ginin i langit: “Esta Hu onra, ya bai Hu onra ha’ ta’lu.” Anai mahunguk i bos ni linahyan ni manotohgi gi uriya, ilik-ñiha na huhulu. Ottru siha umåluk na “Kuinentutusi Gui’ ni un ånghit.”</p>
<p>Manoppi si Jesus, “Atyu na bos ti måttu put Guåhu, sinoki para hamyu. “På’gu nai måttu i huisiu gi hilu’ esti na tånu’, på’gu na u madulalak i prinsipin esti na tånu’, ya Guåhu– yanggin mahåtsa Yu’ hulu’ ginin i tanu’– bai Hu rikohi todu i taotåo siha giya Guåhu.”</p>
<p>(Esti na sinangån-ña Ha indika håfa na klåsi para finatai-ña.)</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma-2/<p>
        <p>FINE’NA NA TINAITAI                                                                  2 Chr 36, 14-16. 19-23</p>
<p>Un tinaitai ginin i sigundu na Lepblun ‘Chronicles’</p>
<p>Todu i prinsipi siha giya Hudah, i mamåli’ yan i taotåo siha mana’atattiyi i ti mamfiniet-ñiha, ya machocho’gui manna’mamahlåo na fina’tinas ni ma’etyak ginin ottru nasion siha yan machocho’gui mansakrilehiu na fina’tinas gi halum i templun iSainani Ha kunsågra giya Hirusalen.</p>
<p>Tåftaf yan sessu iSaina, i Yi’us i tatan-ñiha, Ha na’hånåo i tentago’-ña siha guatu giya siha, sa’ gai ma’asi’ Gui’ nu i taotåo-ña yan i gimå’-ña. Låo mabutleha i tentågu’ Yu’us siha, madispresia i finu’-ñiha, ya mafa’chalik i prufeta siha, astaki sen lalalu’ siYu’usnu i taotåo-ña ya tåya’ rimediu. Put lusuttimu, masonggi i Gima’Yu’us ni maninimigun-ñiha, mayulang påpa’ i kellat Hirusalen, masonggi todu i palåsyu, yan manmayulang todu i kosas siha. Atyu siha i maniskåpa ginin i ispåda manmakonni’ kumu prisuneru para ‘Babylon’, ya guennåo nai manmafa’tentågo’-ña yan tentågu’ i famagu’on-ña astaki mumetgut na nasion i rainun Persia. Manmasusedi todu esti siha put i para u makumpli i finu’ i Saina ni ha sångan si Jeremiah: “Astaki makumpli i diskånsun ‘sabath’ guini na tånu’, astaki maloffan sitienta åñus, u makumpli i ‘sabath’ durånti i mayulång-ña.”</p>
<p>Gi primet såkkan anai si Cyrus rai giya Persia, put i para u makumpli i finu’ iSainani ha sångan si Jeremiah, iSainaHa ina i hinassun Cyrus i rai iya Persia para u pruklåma esti gi finu’ påchut yan tinigi’ gi todu i rainon-ña: “Ilek-ña si Cyrus, rai iya Persia: ‘ISaina, i Yi’us i langit Ha nå’i yu’ ni todu i rainun tånu’, yan Ha ingkåtga yu’ lokkui’ para bai hatsåyi Gui’ un guma’ giya Hirusalen, ni gaigi giya Huda. Ennåo mina’, maseha håyi giya hamyu ni såsaonåo gi taotåo-ña, u hånåo hulu’, ya puedi u siha yan i Yi’os-ña!’ ”</p>
<p>I finu’ i Saina.</p>
<p>INEPPIN I SÅTMU                                                                          Ps 137, 1-2. 3. 4-5. 6</p>
<p>YANGGIN MALEFFA YU’ NU HÅGU!</p>
<p>Gi uriyan i Sadduk ‘Babylón’</p>
<p>manmatå’chung ham mampininiti yan mangakasåo</p>
<p>anai in hassu iya Sion.</p>
<p>Gi trongkun ‘poplars’</p>
<p>i kana’ i dandan-måmi.</p>
<p>INEPPI…..</p>
<p>Guihi nai i gumånna ham ha gågåo ham</p>
<p>ni palåbran i kanta;</p>
<p>I kumastiga ham, para in kantåyi siha ná’maguf:</p>
<p>“Kantåyi ham kantan Sion!”</p>
<p>INEPPI…..</p>
<p>Låo taimanu para in kanta i kantan iSaina</p>
<p>gi istrangheru na tånu’?</p>
<p>Yanggin maleffa yu’ nu hågu, Hirusalen,</p>
<p>puedi u måtai i agapa’ na kannai-hu.</p>
<p>INEPPI…..</p>
<p>Puedi u chettun i hila’-hu gi paladat-tu</p>
<p>yanggin maleffa yu’ nu Hågu,</p>
<p>Yanggin ti hu tuna iya Hirusalen</p>
<p>yan todu i minagof-fu.</p>
<p>INEPPI…..</p>
<p>SIGUNDU NA TINAITAI                                                                           Eph 2, 4-10</p>
<p>Un tinaitai ginin i Kattan San Pablo para i taotåo ‘Ephesus’</p>
<p>Hafañe’lus:</p>
<p>Låo abundånsia i mina’åsi’ Yu’us, yan metgut i ginifli’e’-ña nu hita, ya put ennåo na achukka’ anai maniståba hit manmåtai gi espirituhåt sa’ put i ti manmanosgi hit, Ha na’fanlå’la’ hit ta’lu yan i Kristo. Ginin i gråsian Yu’us na mana’fansåfu hamyu. Put i mandaña’-ta yan i Kristo Jesus na Ha kåhat hit si Yu’us hulu’ yan Guiya para ta fanmanggubetna yan Guiya gi linangitan na tånu’. Ha cho’gui esti put i para U na’mali’i’ gi todu i manmamamaila’ na tiempu i na’manman na minetgut i grasiå-ña gi guinaiya ni Ha fanu’i hit gi Kristo Jesus. Put i gråsian Yu’us na mana’fanlibri hamyu ginin i hinenggin-miyu. Åhi’, ti put i che’chu’-miyu, låo ginin i rigålun Yu’us, kosaki tåya’ u banidosu put esti. Si Yu’us fuma’tinas hit taimanu i naturåt-ta på’gu, ya anai manunu hit yan si Jesukristo Ha fa’tinas hit para atyu na klåsin lina’la’ i chumocho’gui i maolik, ni esta Ha pripåra hit para ta cho’gui.</p>
<p>I finu’ i Saina.</p>
<p>IBANGHELIU                                                                                               Jn 3, 14-21</p>
<p>(Todus)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Si Yu’us Ha sen guaiya i tanu’, Ha nå’i hit ni uniku na Lahi-ña,</p>
<p>kosaki todu i manmanhonggi giya Guiya u fanggai taihinekkuk na lina’la’.</p>
<p>+ Un tinaitai ginin i såntu Ibangheliu sigun i tinigi’ San Juan</p>
<p>Ilek-ña si Jesus as Nicodemus:</p>
<p>“Taimanu ha’ anai si Moises ha kåhat hulu’ i bronsi na buttun kulepbla gi haligi gi</p>
<p>disiettu, taiguennåo ha’ lokkui’ i Lahin i Taotåo debidi u makåhat hulu’, kosaki todu</p>
<p>atyu siha i manmanhonggi u fanlå’la’ taihinekkuk.</p>
<p>Sa’ put Ha sen guaiya si Yu’us i tanu’ na Ha intrega i uniku na Lahi-ña, kosaki atyu</p>
<p>i manhonggi giya Guiya ti u måtai, inlugåt para u lå’la’ taihinekkuk. Ti Ha na’hånåo</p>
<p>si Yu’us i Lahi-ña para i tanu’ para u kundena i tanu’, sinoki para u masåtba ginin</p>
<p>Guiya. Maseha håyi ni manhonggi gi Lahi-ña ti u ma kundena, låo maseha håyi ni</p>
<p>ti manhonggi pues esta gui’ munhåyan makundena, sa’ put i ti manhonggi gui’ gi uniku</p>
<p>na Lahin Yu’us.   Estegui’ i sintensian kundenasion: måttu esta i inina gi tånu’, låo i</p>
<p>taotåo siha ga’on-ñiha i hinemhum ki i inina, sa’ manailayi bidan-ñiñiha. Sa’ atyu i</p>
<p>chumocho’gui i tailayi ha chatli’i’ i inina; ya ti u fåttu guatu gi inina, sa’ ma’å’ñåo na u</p>
<p>annuk i tailayin bidå-ña. Låo håyi chumocho’gui i minagåhit måfattu gui’ gi inina,</p>
<p>kosaki siña i inina u nina’annuk na ha cho’gui i che’cho’-ña siha sa’ ubidiente gui’ as</p>
<p>Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN KUARESMA</h1>
        <p><strong>Date:</strong> N/A<p>
        <p><strong>Author:</strong> admin<p>
        <p><strong>URL:</strong> https://northstar.website/iii-damenggun-kuaresma-2/<p>
        <p>FINE’NA NA TINAITAI             Ex 20, 1-17</p>
<p>Un tinaitai ginin i Lepblun Exodus</p>
<p>Dispues si Yu’us Ha prisenta esti siha na tinagu’:</p>
<p>“Guåhu, iSaina, Guåhu Yu’us-miyu, i kumonni’ hamyu ginin i tanu’ Ihiptu, i lugåt anai manisklåbu hamyu. Mungnga na u guaha yu’us-miyu fuera di Guåhu. Mungnga na u guaha mama’tinas buttu para hamyu gi fotman maseha håyi guihi hulu’ gi langit osino guini påpa’ gi tanu’ osino gi halum hånum gi papa’ i tanu’; mungnga na u guaha mañaluda gi me’nan-ñiha patsino u fanmanadora. Sa’ Guåhu, iSaina, i Yi’us-miyu, ti bai sedi para en adora ottru yu’us, Hu kastitiga i famagu’un put i isao tatan-ñiha ni chumatli’i Yu’, påpa’ asta i mina’tres yan mina’kuåttru na hinerasion; låo Hu na’fåfattu mina’åsi’ påpa’ asta i mina’mit na hinerasion, gi famagu’un atyu siha i gumofli’i’ yu’ yan makukumpli i tinago’-hu.</p>
<p>Mungnga na u guaha umusa i na’an iSaina, i Yi’us-miyu, sin nisisidåt. Sa’ iSainati U letki kumastiga håyi ni umusa i na’ån-ña sin nisisidåt.</p>
<p>Gof adahi ya en kimpli i ‘sabbath’ na ha’åni. Sais dihas para en fanmacho’chu’ yan para en che’gui i che’chu’-miyu, låo i mina’sietti dihas i ‘sabbath’ iSaina, i Yi’us-miyu. Tåya’ cho’chu’ para u macho’gui ni hamyu, osino i famagu’on-miyu, patsino i lalåhi pat famalåo’an na isklåbun-miyu, osino i ga’ga’, patsino i taotåo hiyung ni mañåsaga yan hamyu. Sais dihas dinira iSainapara u fa’tinas i langit yan i tanu’, i tasi yan i manggaigi guennåo; låo gi mina’sietti dihas dumiskånsa. Put ennåo na iSainaHa bendisi i ‘sabbath’ na ha’åni yan Ha na’såntus.</p>
<p>Onra si tatå-mu yan si nanå-mu, ya u anåkku’ i lina’la’-miyu gi tanu’ ni iSaina, i Yi’us-miyu, manninana’i hamyu. Cha’-mu famumunu’. Cha’-mu umadutteteriu. Cha’-mu fañåñakki. Cha’-mu fañeknananimandagi gi tiguång-mu. Cha’-mu malalagu’ ni iyun i tiguång-mu. Cha’-mu malalagu’ ni ásaguan i tiguång-mu, patsino i isklabu-ña låhi pat palåo’an, osino i ga’-ña toru pat buliku, pat maseha håfa na guinaha-ña.”</p>
<p>I finu’ i Saina.</p>
<p>INEPPIN I SÅTMU Ps 19, 8. 9. 10. 11</p>
<p>R.(Jn 6, 68c)ASAINA, GAIGI GIYA HÅGU I FINIHU’ I</p>
<p>TAIHINEKKUK NA LINA’LA’.</p>
<p>Sen måolik i lai iSaina,</p>
<p>Ha na’freresku i anti!</p>
<p>Angokkuyun i tinagu’ iSaina,</p>
<p>Ha nåna’i tinemtum i mansensiyu.</p>
<p>INEPPI…..</p>
<p>Manunas i tinagu’ iSaina,</p>
<p>ha na’mamaguf i kurason.</p>
<p>Klåru i minandan iSaina,</p>
<p>Ha na’lele’an i áttaduk.</p>
<p>INEPPI…..</p>
<p>Gåsgas i mina’å’ñåo giSaina,</p>
<p>ya mesngun para todu i tiempu.</p>
<p>I etdiniSainamanmagåhit,</p>
<p>manunas interamenti.</p>
<p>INEPPI…..</p>
<p>Mås mangguaguan siha ki i oru,</p>
<p>ki i munton i mås gåsgas na oru,</p>
<p>Mamesña ki i anibat pat i miet</p>
<p>osino i tihu’ ginin i chenchun.</p>
<p>INEPPI…..</p>
<p>SIGUNDU NA TINAITAI 1 Cor 1, 22-25</p>
<p>Un tinaitai ginin i Kattan San Pablo para i taotåo ‘Corinth’</p>
<p>Hafañe’lus:</p>
<p>I ManHudihos siha manmalagu’ manmanli’i’ milågru para prueba, ya i ‘Greek’ siha manmanaliligåo tinemtum. Para hita, ta pruklålama i maklåba na Kristo, un mensåhi esti na na’massa’ para i ManHudihos siha yan babarihas para i MamPagånu; låo para atyu siha i maninagang as Yu’us, kuntodu i ManHudihos yan i MamPagånu, esti na mensåhi era i Kristo, Guiya i minetgut yan i tinemtum Yu’us. Atyu i siña ta åluk na babarihas para si Yu’us, mås takkilu’ na tinemtum ennåo ki i tinemtum tåotåo, ya atyu i siña ta åluk na niñaba’ gi as Yu’us, mås metgut ennåo ki i minetgut i taotåo.</p>
<p>I finu’ i Saina.</p>
<p>IBANGHELIU Jn 2, 13-25</p>
<p>(Todu)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Put i Ha gof guaiya si Yu’us i tanu’, Ha nå’i hit ni uniku na Lahi-ña,</p>
<p>kosaki todu i manmanhonggi giya Guiya u fanggai taihinekkuk na lina’la’.</p>
<p>+Un tinaitai ginin i såntu Ibangheliu sigun i tinigi’ San Juan</p>
<p>Anai humihihut i giput Påsguan i ManHudihos, humånåo hulu’ si Jesus para Hirusalen. Ha sodda’ i taotåo siha gi templu manmambebendi nubiyu, kinilu, yan påharu, ya i pumalu siha manmatåtachung manmanulalaika salåppi’. Mama’tinas kuåtta ni tali ya Ha dulalak huyung ginin i templu i taotåo siha, i kinilu yan kuntodu i nubiyu’, ya Ha na’fanåtlibis i lamasan atyu siha i manmanulalaika salåppi’, ya Ha chalapun i sensiyun-ñiha. Ha sangåni atyu siha i manmambebendi påharu: “Fanhuyung ginin esti! Båsta mafa’metkåo i gima’ Tatå-hu!” I mandisipulu-ña mahassu i finu’ i Eskritura: “Ha sosonggi Yu’ i dibusion-hu para i gimå’-mu.”</p>
<p>Put esti na manmanoppi i ManHudihos siha, “Håfa na siñåt siña Un fa’nu’i ham na ma’åoturisa Håo para Un cho’gui esti siha?”</p>
<p>Manoppi si Jesus, “Bai Hu yulang esti na templu, ya bai Hu håtsa ta’lu gi mina’tres dihas.”</p>
<p>Manmanoppi siha, “Dinira esti na templu kuarentaisais åñus para u mahåtsa, ya Hågu para Un håtsa gi tres dihas?”</p>
<p>Gi magåhit kumuekuentus Gui’ put i templun i tataotåo-ña. Astaki mana’lå’la’ ta’lu si Jesus ginin i finatai nai mahassu ni mandisipulu-ña na Ha sångan esti, ya manmanhonggi gi Eskritura yan i palåbras ni Ha sångan.</p>
<p>Anai iståba Gui’ giya Hirusalen durånti i giput Påsgua, meggai manmanhonggi gi na’ån-ña sa’ mali’i’ i siñåt siha ni Ha cho’cho’gui. Låo mantiningu’ todu siha as Jesus ya ti maninangokku nu Guiya. Ti Ha nisisita ottru tåotåo para u sinangåni put siha, sa’ Ha gof tungu’ håfa gaigi gi kurason-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN KUARESMA</h1>
        <p><strong>Date:</strong> February 25, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma-2/<p>
        <p>FINE’NA NA TINAITAI                                                      Gen 22, 1-2. 9a. 10-13. 15-18</p>
<p>Un tinaitai ginin i Lepblun Genesis</p>
<p>Chinagi si Abrahan as Yu’us. Ha ågang gui’ ya ilek-ña, “Abrahan!” Manoppi si Abrahan, “Listu yu’!” Dispues ilek-ña si Yu’us: “Konni’ i uniku na lahi-mu ni un guaiya ya en hanåo para iya Moriah na tånu’. Guennåo nai un ufresi gui’ kumu masosonggi na inifresi gi hilu’ un oksu’ ni para bai tanchu’i’ håo.</p>
<p>Anai måttu siha gi lugåt ni mansinangåni as Yu’us, mama’tinas si Abrahan un åttat ya ha arekla i hayu gi sanhilu’. Dispues ha istira i kannai-ña ya ha chuli’ i se’si’ para u punu’ i lahi-ña. Låo inagang gui’ ni tentågu’ i Saina ginin i langit, “Abrahan, Abrahan!” Manoppi si Abrahan, “Estegui’ yu’, Asaina”. Manoppi i tentågu’, “Cha’-mu na’fåfattu i kannai-mu gi patgun. Cha’-mu cheche’gui ni håfa giya guiya. På’gu nai Hu tungu’ na dångkulu dibusion-mu as Yu’us, sa’ ti un chatagui Yu’ ni un guaiya na lahi-mu mismu.” Anai ha atan si Abrahan i uriyå-ña, ha li’i’ un låhi na kinilu ni gågaddun kanghilong-ña gi råmas. Intonsis humånåo ya ha konni’ i kinilu ya ha songgi kumu masosonggi na inifresi inlugåt di i lahi-ña.</p>
<p>Inagang ta’lu si Abrahan ni tentågu’ iSainaginin i langit ya ilek-ña: “Ilek-ña iSaina, bai fanhula giya guåhu mismu, na yåki taiguennåo bidå-mu na ti un chatagui Yu’ ni un guaiya na lahi-mu, bai Hu na’misin i bendision-hu nu hågu ya bai Hu na’låhyan i disendensiåm-mu kalang i istreyas gi langit yan i inai gi kantun tåsi; i disendensiåm-mu u magånna i trångkan i inimigun-ñiha siha, ya todu i nasion siha gi tanu’ u masodda’ bendision gi disendensiåm-mu—todu esti siha sa’ put i un osgi i tinago’-hu.”</p>
<p>I finu’ i Saina.</p>
<p>INEPPIN I SÅTMU                                                                         Ps 116, 10. 15. 16-17. 18-19</p>
<p>GI TANU’ I MANLÅLA’LA’.</p>
<p>Ti pumåra yu’ manhonggi, achukka’ anai ilek-ku,</p>
<p>“Mampus bula pinadesi-hu!”</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>INEPPI…..</p>
<p>Asaina, guåhu i tentago’-mu,</p>
<p>i tentago’-mu, i patgun i tentago’-mu;</p>
<p>Hågu sumåtba yu’ ginin i finatai.</p>
<p>Bai hu fanufresi sakrifisiun agradesimentu</p>
<p>ya bai hu ågang i na’an iSaina.</p>
<p>INEPPI…..</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>Gi santuåriu gi Templom-muAsaina,</p>
<p>giya Hirusalen.</p>
<p>INEPPI…..</p>
<p>SIGUNDU NA TINAITAI                                                               Rom 8, 31b-34</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Yanggin manhihita yan si Yu’us, håyi siña kumontra hit? Siguru na ti u kontra hit si Yu’us sa’ Guiya ti Ha chatagui hit ni mismu Lahi-ña, låo Ha ufresi Gui’ para hita todus! Ombris Ha nå’i hit ni Lahi-ña–pues kåo ti para U nå’i hit ni todu i malago’-ta?</p>
<p>Håyi para u akusa i inatyik Yu’us na tåotåo siha? Si Yu’us mismu Ha diklåra na ti manisåo siha! Pues håyi para u fangkinendena siha? Ti i Kristo Jesus ni måtai, osino lumå’la’ ta’lu ginin i finatai ya gaigi Gui’ på’gu gi agapa’ na båndan Yu’us, manånayuyut Gui’ put hita!</p>
<p>I finu’ i Saina.</p>
<p>IBANGHELIU                                                                                               Mk 9, 2-10</p>
<p>(Todus)U matuna Håo, Asaina Jesukristo, Rai i taihinekkuk na gloria!</p>
<p>(Tetcha)Mahunguk i bos i Tata ginin i ma’lak na mapagåhis:</p>
<p>Estegui’ i Hu guaiya na Lahi-hu; ekkunguk Gui’.</p>
<p>+ Un tinaitai ginin i såntu Ibangheliu sigun i tinigi’ San Marcos</p>
<p>Ha konni’ si Jesus si Pedro, si Santiago yan si Juan mañisiha ha’ ya manhånåo hulu’ gi un takkilu’ na oksu’. Matulaika figurå-ña gi me’nan-ñiha, ya i magagu-ña låmlam apakå’ña–mås ki håfa na klåsin fina’gåsi. Umannuk si Elias sumisiha yan si Moises; mangumbetsasiosion yan si Jesus. Intonsis si Pedro ha kuentusi si Jesus, “Ma’estru, i na minaolik na manggaigi hit guini. Nihi ya ta fanmanhåtsa palapåla guini na lugåt, unu para Hågu, unu para si Moises, yan unu para si Elias.” Ti ha gof tungu’ håfa ha såsangan, sa’ interu siha nina’fansen luhan. Måttu un mapagåhis ya mantinampi siha, ya un bos ginin i mapagåhis ilek-ña, “Guiya esti i Lahi-hu, i Hu gofli’i’. Ekunguk Gui’.” Gigun ma’atan i uriyan-ñiha tåya’ lini’i’-ñiha–si Jesus ha’.</p>
<p>Anai manototunnuk ginin i eksu’, Ha gof ingkåtga siha na cha’-ñiha fane’esangåni ni håyi håfa lini’i’-ñiha astaki lumå’la’ ta’lu i Lahin i Taotåo ginin i finatai. Makumpli esti na sinangån-ña, mientras sigi ha’ di madiskuti håfa kumeke’ilekña, “lina’la’ ta’lu ginin i finatai”.</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma-2/<p>
        <p>FINE’NA NA TINAITAI                                                                              Gn 9, 8-15</p>
<p>Un tinaitai ginin i Lepblun Genesis</p>
<p>Ilek-ña si Yu’us as Noah yan i lalahi-ña siha ni mañisiha: “Atan ha’, sa’ Hu istapblelesi i kuntratå-hu para hamyu yan i tinattin-miyu dispues di hamyu yan kuntodu para i manlåla’la’ na fina’tinas siha ni iståba manhahamyu: todu i påharu siha, yan todu i klåsin gå’ga’ siha ni manmånsu yan manmachålik ni iståba manhahamyu ni manhuyung ginin i åtka. Bai Hu istapblesi i kuntratå-hu yan hamyu, na ni nungka ta’lu na u fandinistrosa ni hanum i dilubiu todu i fina’tinas na tåtaotåo; ti u fåttu ta’lu ottru dilubiu para u yinamak i tanu’.” Ha aomenta si Yu’us ya ilek-ña: “I siñåt ni Hu nåna’i para todu i manmamamaila’ na tiempu, put i kuntratå-hu yan hamyu yan todu i manlåla’l’a na fina’tinas ni manhahamyu: bai Hu pega i isa gi mapagåhis para u annuk kumu un siñåt put i kuntratå-hu yan i tanu’. Yanggin Hu na’fåttu i mapagåhis gi hilu’ i tanu’, ya umannuk i isa gi mapagåhis, Guåhu bai Hu hahassu i kuntråta ni Hu fa’tinas yan hamyu yan todu i manlåla’la’ na kosas, kosaki ti u ta’lu i hanum mama’dilúbiu para u distrosa i manlåla’la’ na kosas.”</p>
<p>I finu’ i Saina.</p>
<p>INEPPIN I SÅTMU                                                                          Ps 25, 4-5. 6-7. 8-9</p>
<p>PARA ATYU SIHA I GUMÅGUATDIA I KUNTRATÅ-MU.</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un få’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                          1 Pt 3, 18-22</p>
<p>Untinaitai ginin i fine’na na Kattan San Pedro</p>
<p>Mangginifli’e’-hu:</p>
<p>I Kristo måtai put isao un biåhi para todu, un måolik na tåotåo put i mani’isåo, put i para en fangkinenni’ guatu gi as Yu’us. Mapunu’ Gui’ gi tataotåo, låo mana’lå’la’ gi espirituhåt, ya gi espirituhåt na lina’lå’-ña humånåo ya sumetmun para i manmapreresu na espiritu siha. Esti siha na espiritu atyu i ti umosgi si Yu’us anai Ha nanangga kun pinasensia gi tiempun Noah anai ha fa’titinas i åtka. Atyu i unus kuåntu na tåotåo gi halum i åtka–otchu put todu–mansinatba siha ni hanum, ni ha siknififika i baotismu, ni mansinasatba hamyu på’gu. Åhi’ ti guiya esti i mafa’gåsin i edda’ gi tataotåo, låo i prumesa ni mafa’tinas para si Yu’us gi un måolik na kunsensia. Guiya esti sumåsatba hamyu ginin i resureksion Jesukristo, ni esta humånåo para i langit ya gaigi gi agapa’ Yu’us, Ha gubebetna todu i manånghit yan todu i linangitan na åoturidåt yan pudet.</p>
<p>I finu’ i Saina.</p>
<p>IBANGHELIU                                                                                               Mk 1, 12-15</p>
<p>sinoki ginin kada finihu’ ni humuhuyung ginin i pachut Yu’us.</p>
<p>+ Un tinaitai ginin i såntu Ibangheliu sigun i tinigi’ San Marcos</p>
<p>Insigidas, nina’hånåo si Jesus ni Espiritu guatu para i disiettu, ya sumåga gi disiettu kuarenta dihas, ya tinenta Gui’ guennåo as Satanås. Mañisiha yan i manmachålik na gå’ga’, låo i manånghit siha manmåttu ya masetbi Gui’.</p>
<p>Dispues di ma’aresta si Juan, humånåo si Jesus para Galileha Ha pruklålama i Maolik na Nutisian Yu’us. Ilek-ña, “Måttu esta i tiempu, ya esta hihut i Rainun Yu’us! Tulaika i lina’la’-miyu yan fanmanhonggi gi Maolik na Nutisia!”</p>
<p>I Ibangheliun i Saina.</p>

        </section>
        <hr>
        
        <section>
        <h1>TIEMPUN KUARESMA METKULIS SINISA</h1>
        <p><strong>Date:</strong> February 13, 2018<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/tiempun-kuaresma-metkulis-sinisa/<p>
        <p>Fine’na na tinaitai J1 2, 12-18</p>
<p>Un tinaitai ginin i Lepblun i Prufeta as Joel</p>
<p>Ilek-ña iSaina, kuntodu på’gu,</p>
<p>bira hamyu tåtti giya Guåhu yan todu i kurason-miyu,</p>
<p>manayuyunat, yan mangakasao, yan mampininiti;</p>
<p>Titik i kurason-miyu, åhi’ ti i magågun-miyu,</p>
<p>ya en bira hamyu tåtti giSaina, i Yi’us-miyu.</p>
<p>Sa’ kariñosu yan yo’asi’ Gui’,</p>
<p>ñating lalålu’, yan misin Gui’ mina’åsi’,</p>
<p>ya listu Gui’ para u fanasi’i.</p>
<p>Siña ha’ Ha tulaika ta’lu i hinasson-ña</p>
<p>ya en fambinendisi ta’lu.</p>
<p>Ufresi si Yu’us rigålu yan binu.</p>
<p>Na’kåti i trumpeta giya Sion!</p>
<p>pruklåma un ha’ånin ayunat,</p>
<p>ågang i taotåo siha ya u fandañña’;</p>
<p>Na’fandañña’ i taotåo siha,</p>
<p>nutisia i inetnun;</p>
<p>Na’fanetnun i manåmku’,</p>
<p>na’fandañña’ i famagu’un</p>
<p>yan i neni siha ni mañususu;</p>
<p>Po’lu i nobiu ya u huyung ginin i kuatton-ña,</p>
<p>yan i nobia ginin i apusenton-ña.</p>
<p>Gi entalu’ i kahida yan i attat</p>
<p>po’lu i mamåli’, i ministrun iSaina, ya u fangasao,</p>
<p>Ya u ma’åluk, “Na’fansåfu’ i taotåo-mu, OAsaina,</p>
<p>ya cha’mu muna’fanmachachatgi i taotåo-mu,</p>
<p>yanggin mangginibetna siha ni ottru nasion!</p>
<p>Sa’ put håfa na para u masångan gi entri i nasion siha,</p>
<p>‘Månggi i Yi’us-ñiha?’ “</p>
<p>Intonsis nina’chathinassu iSainaput i tano’-ña</p>
<p>ya Ha ma’asi’i i taotåo-ña siha.</p>
<p>I finu’ i Saina.</p>
<p>INEPPIN I SÅTMU Ps 51, 3-4. 5-6b. 12-13. 14 and 17</p>
<p>R. (3) GAI MA’ASI’ NU HAMI, O ASAINA, SA’ MANISAO HAM.</p>
<p>Gai ma’asi’ nu guåhu, O Yu’us, gi minaolek-mu;</p>
<p>gi dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu;</p>
<p>na’gåsgas yu’ ginin i linachi-hu.</p>
<p>INEPPI…..</p>
<p>Sa’ hu tungu’ i baban bidå-hu;</p>
<p>todu i tiempu gagaigi i isåo-hu gi me’nå-hu.</p>
<p>Kontra Hågu ha’ hu isagui;</p>
<p>hu cho’gui gi me’nå-mu atyu i Un po’lu na tailayi.</p>
<p>INEPPI…..</p>
<p>Fa’tinas un gåsgas na kurason giya guåhu, Yu’us;</p>
<p>rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå-mu,</p>
<p>patsino Un åmut yu’ ni santus na espiritu-mu.</p>
<p>INEPPI…..</p>
<p>Na’maguf yu’ ta’lu gi satbasion-mu;</p>
<p>susteni giya guåhu un ubidenti na espiritu.</p>
<p>Asaina, baba i labios-su;</p>
<p>i pachot-tu u pruklåma i matunå-mu.</p>
<p>INEPPI…..</p>
<p>SIGUNDU NA TINAITAI 2 Cor 5, 20-6, 2</p>
<p>Un tinaitai ginin i sigundu na Kattan San Pablo para i taotåo Corinth</p>
<p>Hafañe’lus:</p>
<p>Estegui’ muna’fanambasadót i Kristo hit, kalang mohun si Yu’us umisgin iya-hihita.In gagagåo hamyu, gi na’an i Kristo:fanáfa’måolik yan si Yu’us!Put hita na si Yu’us Ha kunsidera i Kristo ni ti tumungu’ i isao, kumu un i’isao, kosaki giya Guiya na siña hit manunas gi as Yu’us.</p>
<p>Intonsis, gi che’chu’-måmi ni in che’gui yan si Yu’us, in fafaisin hamyu ni esta en risibi i gråsian Yu’us na cha’-miyu dumispetdidisia.Hinguk håfa Ha sångan si Yu’us:</p>
<p>“Anai måttu i tiempu para bai Hu na’li’i’ hamyu ni fabot, Hu hunguk hamyu;</p>
<p>anai måttu i ha’åni para bai Hu såtba hamyu, Hu ayuda hamyu.”</p>
<p>Ekkunguk!Måttu i ora anai para en risibi i fabot ginin as Yu’us; på’gu i ha’anin satbasion!</p>
<p>I finu’ i Saina.</p>
<p>IBANGHELIU Mt 6, 1-6. 16-18</p>
<p>R.(todus)U matuna Håo, Asaina Jesukristo, Rai i taihinekkuk na gloria!</p>
<p>V.(Tetcha)Yanggin en hinguk i bos-ña på’gu na ha’åni,</p>
<p>cha‘-miyu muna’fanmahehetuk i kurason-miyu.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:</p>
<p>“Cha’-miyu cheche’gui i upbligasion-miyu put rilihon gi me’nan tåotåo put para en fanmali’i’. Yanggin en che’gui esti gi me’nan tåotåo ti en faninapåsi as Tatan-miyu gi langit.</p>
<p>“Cha’-miyu fanmamamatta yanggin para en ayuda håyi na popbli, taiguihi i macho’cho’gui ni mambanidosu gi Sinagoga pat gi chalan.Macho’cho’gui esti para u fanmatuna ni taotåo.Cha’-miyu fanmaleleffa!Åmen, esta siha marisibi kabålis i apas-ñiha.Låo yanggin para en ayuda håyi na popbli, che’gui kuåntu i siña ya ni i mås amigun-miyu ti u tiningu’, ya po’lu put sikretu esti na cho’chu’.Ya si Tatan-miyu en faninapåsi ni Ha lili’i’ i sikretu na bidan-miyu.</p>
<p>“Cha’-miyu fanmama’a’atyu siha i mambanidosu yanggin manmanåyuyut hamyu!Gof yan-ñiha manohgi gi Sinagoga pat gi kantun chålan para u fanmanåyuyut kosaki todu u fanlini’i siha. Hahasu esti!Åmen, esta marisibi i apas-ñiha kabålis.Låo yanggin para en fanmanåyuyut, fanhålum gi kuåttun-miyu ya en hichum i petta, ya ennåo nai en tayuyut si Tatan-miyu, ni ti a’annuk.Ya si Tatan-miyu ni Ha lili’i’ håfa bidan-mimiyu sikretu, en faninapåsi.</p>
<p>“Yanggin manayunat hamyu cha’-miyu muna’fantriristi matan-miyu kalang atyu siha i mambanidosu.Mana’fanmatan ñålang siha ya manlililiku’ kosaki siña manmali’i’ na manayuyunat siha.Åmen, hu sangåni hamyu, esta marisibi kabålis i apas-ñiha.Yanggin manayunat hamyu, fa’gåsi i matan-miyu yan paini i gaputilun-miyu, kosaki ti u matungu’ na manayúyunat hamyu, si Tatan-miyu ha’, ni ti a’annuk, para u tiningu’.Ya si Tatan-miyu ni Ha lili’i’ håfa bidan-mimiyu na maisa, en faninapåsi.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                  Lv 13, 1-2. 44-46</p>
<p>Un tinaitai ginin i Lepblun ‘Leviticus’</p>
<p>Ilek-ña i Saina as Moises yan Aaron, “Yanggin mambula osino umannuk latti’ pat lumåmlam i lassas i taotåo pues debidi u masuspetcha na nasarinu gui’. Ennåo na tåotåo debidi u makonni’ guatu para i pali’ as Aaron, osino guatu gi unu gi famagu’on-ña na påli’. Yanggin nasarinu yan ti gåsgas ennåo na tåotåo put i chetnut gi ilu-ña i pali’ debidi u diklåra na ti gåsgas gui’.</p>
<p>“I taotåo ni gai chetnut nasarinu debidi u minagågu ni matitik yan mungnga na u tåmpi i ilu-ña, debidi u hommi i pachot-ña ya u essalåo, ‘Applacha’, applacha’!’ Mientras ki gagaigi ha’ i chetnut giya guiya debidi u diklåra na applacha’ gui’, sa’ hunggan magåhit na applacha’ gui’. Ti debidi u danña’ yan i pumalu, ya u såga gi sanhiyung i kåmpu.”</p>
<p>I finu’ i Saina.</p>
<p>INEPPIN I SÅTMU                                                                          Ps 32, 1-2. 5. 11</p>
<p>ASAINA, YA UN NA’BULA YU’ NI MINAGUF SATBASION.</p>
<p>Maguf i i’isåo ni mana’suha i linachi-ña,</p>
<p>ni ma’asi’i i isåo-ña.</p>
<p>Manmaguf atyu siha i ti maninachåka isåo niSaina,</p>
<p>ni tåya’ linachi gi espiritun-ñiha.</p>
<p>INEPPI……</p>
<p>Dispues hu atmiti i isåo-hu giya Hågu;</p>
<p>ya ti hu nå’na’ i linachi-hu.</p>
<p>Ilek-ku, “Bai hu komfisatñaihun i linachi-hu giSaina,”</p>
<p>ya Hågu muna’suha i achåkin i isåo-hu.</p>
<p>INEPPI…..</p>
<p>Fanguntentu giSainayan fanmaguf, hamyu ni manunas;</p>
<p>fanessalåo minaguf, todu hamyu ni manunas kurason-miyu.</p>
<p>INEPPI…..</p>
<p>SIGUNDU NA TINAITAI                                                               1 Cor 10, 31-11, 1</p>
<p>Un tinaitai ginin i fine’na na kattan San Pablo para i taotåo ‘Corinth’</p>
<p>Hafañe’lus,</p>
<p>Buenu, maseha håfa en che’gui, maseha mañotchu pat manggimin hamyu, che’gui todu para i glorian Yu’us. Fanlå’la’ gi manera anai tåya’ para u faninistotba i ManHudihos, osino MamPagånu pat i Gima’Yu’us i Saina. Che’gui ha’ atyu i hu chocho’gui; hu chocho’gui kuåntu i siña para bai hu na’fanmaguf todus gi todu i bidåda-hu, ya ti hu hahassu i ginefsagak-ku, låo hokkuk ha’ i ginefsagan todus, kosaki siña siha manmasåtba. Intonsis, etyak yu’ taimanu ha’ na hu e’etyak i Kristo.</p>
<p>I finu’ i Saina.</p>
<p>BANGHELIU                                                                                                Mk 1, 40-45</p>
<p>ÅLELUIA     (Lk 7,16)</p>
<p>YA ESTA SI YU’US HA BISITA I TAOTÅO-ÑA.</p>
<p>+ Un tinaitai ginin i såntu Ibangheliu sigun gi tinigi’ San Marcos</p>
<p>Unu ni gai chetnut nasarinu malak guåtu gi as Jesus, dumimu påpa’ ya finaisin Gui’ para u inayuda. Ilek-ña, “Yanggin malagu’ Håo siña Un na’gåsgas yu’.” Nina’sen ma’åsi’ si Jesus ya Ha istira i kånnai-ña ya Ha patcha gui’. Ilek-ña, “Malagu’ Yu’. Un mana’gåsgas!” Gotpi ha’ malingu i chetnut nasarinu gi taotåo ya gumåsgas gui’.</p>
<p>Iningkåtga gui’ as Jesus ya nina’hånåo gui’ insigidas. Ilek-ña, “Adahi na un ésangani ni håyi put esti. Låo hånåo tunas guatu gi as påli’ ya un ineksamina; dispues ufresi i sakrifisiu ni tinagu’ Moises, para prueba para todu na gåsgas håo esta.”</p>
<p>Låo må’pus i taotåo ya ha tutuhun sumånganñaihun gi todu i bånda put i masusedi. Ya put mineggai tåotåo ni humunguk gui’ ti siña esta si Jesus humålum gi sengsung pupblikamenti. Inlugåt di u hålum gi sengsung sumåga ha’ Gui’ gi sanhiyung anai tåya’ tåotåo; låo manmåfattu i taotåo siha ginin todu i bånda.</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                              Jb 7, 1-4. 6-7</p>
<p>Un tinaitai ginin i Lepblun Job</p>
<p>Kumuentus si Job, ilelek-ña:</p>
<p>Na ada ti na’o’sun i lina’la’ i taotåo guini gi tanu’?</p>
<p>Na ada ti kalang hutnaleru ha’ i lina’lå’-ña?</p>
<p>Isklåbu atyu na tåotåo i tumåtanga i nihung,</p>
<p>hutnaleru atyu na tåotåo i numanangga i suetdon-ña.</p>
<p>Intonsis esta ma’apunta para guåhu mesis siha na pinadesi,</p>
<p>tåya’ para guåhu sino ki prublema ha’ gi puengi.</p>
<p>Yanggin hu sångan gi kattrek-ku, “Ngai’an nai para bai kahulu’?”</p>
<p>pues ennåo nai umanånakku’ i puengi;</p>
<p>ya sigi ha’ yu’ di hu bira gi kattrek-ku asta i chatanmak.</p>
<p>Chaddekña i lina’lå’-hu ki i haguha ni mama’titinas magågu;</p>
<p>måfattu i uttimonña sin inangokku.</p>
<p>Hahassu na i lina’lå’-hu kalang i manglu’;</p>
<p>ti bai fanli’i’ minaguf ta’lu.</p>
<p>I finu’ i Saina.</p>
<p>INEPPIN I SÅTMU                                                                          Ps 147, 1-2. 3-4. 5-6</p>
<p>Måolik ta silebra i Yi’os-ta gi kanta;</p>
<p>bunitu para ta nå’i Gui’ dinanchi na tinina.</p>
<p>ISainahumåtsa di nuebu iya Hirusalen,</p>
<p>Ha na’fandanña’ ta’lu i manmachalapun na tåotåo Israhet.</p>
<p>INEPPI…..</p>
<p>Ha na’maguf i pinitin kurason</p>
<p>yan Ha be’i i hiridan-ñiha,</p>
<p>Ha tungu’ i mineggai istreyas siha,</p>
<p>ya Ha å’agang kada unu ni na’ån-ña.</p>
<p>INEPPI…..</p>
<p>Må’gas i Saina-ta yan metgut i fuetsån-ña,</p>
<p>tåya’ uttimonña i tinemtom-ña.</p>
<p>ISainaHa susteteni i mamopbli,</p>
<p>låo i manailayi Ha dådaggåo påpa’ gi edda’.</p>
<p>INEPPI…..</p>
<p>SIGUNDU NA TINAITAI                                                               1 Cor 9, 16-19, 22-23</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Åhi’, tåya’ dirichok-ku para bai hu banidosu put i sumesetmun yu’ ni ibangheliu. Mina’ taiguini esti sa’ ma’otdin yu’ para bai hu setmun. Ya siempri ti måolik para guåhu yanggin ti sumetmun yu’! Yanggin hu cho’gui i che’cho’-hu gi minagof-fu ha’, pues siña hu nangga na bai hu ma’apåsi; låo hu cho’gui esti kumu ubligasion-hu, sa’ Ha ingkåtga yu’ si Yu’us ni esti na cho’chu’. Intonsis håfa para apås-su? Hokkuk ha’ apås-hu i pribilehiu para bai hu setmunñaihun i Maolik na Nutisia sin bai hu ma’apåsi, sin bai hu fangopbla ni dirichok-ku gi che’cho’-hu put i ibangheliu. Libri yu’ na tåotåo, tåya’ ni unu gái isklåbu yu’; låo hu po’lun maisa yu’ kumu isklåbun todu kosaki siña hu gånna kuåntu i siña na mineggai tåotåo. Gi entri atyu siha i manñaba’ gi hinenggi guåhu lokkui’ ñaba’ yu’ parehu yan siha, kosaki siña hu bensi siha. Intonsis, mama’todu klåsi yu’ para todu i taotåo siha, kosaki siña hu såtba unus kuåntu giya siha gi maseha taimanu na manera. Hu cho’gui todu esti siha put i ibangheliu, kosaki siña yu’ såonåo gi bendision ginin i ibangheliu.</p>
<p>I finu’ i Saina.</p>
<p>IBANGHELIU                                                                                               Mk 1, 29-39</p>
<p>ÅLELUIA   (Mat 8, 17)</p>
<p>YAN HA NA’FANHOMLU’ HIT NI MANMALÅNGU.</p>
<p>+ Un tinaitai ginin i såntu Ibangheliu sigun i tinigi’ San Marcos</p>
<p>Anai madingu i sinagoga, humålum si Jesus gi gima’ Simon yan Andres mañisiha yan si Santiago yan Juan. Iståba na umå’assun i sogrån-ña si Simon sa’ malångu, kalentura, ya ennåo fine’na macho’gui i para u masangåni Gui’ put guiya. Malak guatu giya guiya si Jesus ya Ha go’ti i kånnai-ña ya Ha na’kahulu’, ya sumuha i kalentura. Insigidas ha tutuhun sumetbi siha.</p>
<p>Despues di måchum i atdao, ya esta puepuengi, makonni’i Gui’ ni todu i manmalångu yan atyu siha i manhinatmi ni manganiti. Ti åpmam todu i taotåo i sengsung manetnun gi me’nan i gima’. Meggai atyu siha i Ha na’fanhomlu’, ni difirentis klåsin chetnut-ñiha, yan meggai lokkui’ na aniti Ha dulalak. Låo ti Ha petmiti na u fanguentus i aniti siha, sa’ matungu’ håyi Gui’.</p>
<p>Tåftaf gi sigenti ogga’an kumahulu’ si Jesus, ya humånåo para un sasahngi na lugåt gi disiettu; ya guennåo nai duru manåyuyut. Si Simon yan i manga’chong-ña manhånåo ma’ispipiha Gui’; ya anai ma sodda’ Gui’, ilik-ñiha nu Guiya, “Enteru i taotåo siha ma’ispipiha Håo.” Ilek-ña nu siha, “Nihi ta fanhånåo para i sengsung siha gi uriya kosaki siña Hu pruklåma i Maolik na Nutisia guennåo lokkui’. Ennagui’ para bai Hu cho’gui na måttu Yu’.” Intonsis humålum gi sinagogan-ñiha sumesetmun put i Maolik na Nutisia ya mandudulalak aniti gi todu siha giya Galileha.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                              Dt 18, 15-20</p>
<p>Un tinaitai ginin i Lepblun Deuteronomy</p>
<p>Ha kuentusi si Moises i taotåo siha, ilelek-ña: “ISaina, i Yi’us-miyu, para u kåhat hulu’ un prufeta parehu yan guåhu ginin i entalu’ i parentis-miyu; guiya para en ekkunguk. Guiya esti mismu atyu i finaisin-miyu niSaina, i Yi’us-miyu, giya Horeb guihi na ha’åni anai manetnun hamyu, anai ilik-miyu, ‘Mungnga hit humunguk ta’lu i bos iSaina, i Yi’os-ta, osino para ta li’i’ esti na dångkulun guåfi ta’lu, sa’ siña ha’ manmåtai hit.’ Ya ilek-ña iSainanu guåhu, ‘Måolik esti na sinangan. Bai Hu kåhat hulu’ un prufeta para siha ni parehu yan hågu ginin i entalu’ i parentis-ñiha, ya bai Hu po’lu i palabrås-su gi pachot-ña; guiya para u fansinangåni siha ni todu i Hu tågu’ gui’. Yanggin guaha tåotåo ti malagu’ ha ekkunguk i palabrås-su ni ha såsangan gi na’ån-hu, guåhu mismu bai Hu gågåo gui’ kuenta put ennåo. Låo yanggin i prufeta ha usa i na’ån-hu sin i petmisu-hu ya mama’tinas profesiha ni ti Hu tågu’ gui’, osino para u kuentus gi na’an ottru yu’us siha, guiya siempri u måtai.’ ”</p>
<p>I finu’ i Saina.</p>
<p>INEPPIN I SÅTMU                                                                         Ps 95, 1-2. 6-7. 7-9</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf,</p>
<p>nihi ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta,</p>
<p>ya hita i taotåo-ña ni Ha påpastu, i inetnun ni Ha gigiha.</p>
<p>INEPPI…..</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu</p>
<p>taiguihi anai maniståba hamyu giya ‘Meribah’,</p>
<p>taiguihi i tiempun ‘Massah’ gi disiettu,</p>
<p>guihi anai matenta Yu’ ni mañainan-miyu;</p>
<p>machagi Yu’ achukka’ esta mali’i’ i che’cho’-hu siha.”</p>
<p>INEPPI…..</p>
<p>SIGUNDU NA TINAITAI                                                                           1 Cor 7, 32-35</p>
<p>Un tinaitai ginin i fine’na na kattan San Pablo para i taotåo ‘Corinth’</p>
<p>Hafañe’lus:</p>
<p>Ti ya-hu na en fanggái atburotu. I sutteru ha chocho’gui i che’chu’ i Saina, sa’ ha chocho’gui kuåntu i siña para u na’mamaguf i Saina. Låo i kasåo na låhi chachathinassu ni kosas esti na tånu’, sa’ malagu’ gui’ muna’maguf i asaguå-ña; ya hinahala gui’ ambus bånda. I suttera osino i bithen ha chocho’gui i che’chu’ i Saina, sa’ malagu’ na u kunsågra i tataotåo-ña yan i esperitu-ña; låo i kasáo na palåo’an chachathinassu ni kosas esti na tånu’, sa’ malagu’ muna’maguf i asaguå-ña. Hu såsangan esti sa’ malagu’ yu’ umayuda hamyu. Åhi’ ti hu keke’utut i minalagu’-miyu. Inlugåt di esti, malagu’ yu’ na en che’gui i tinas yan dinanchi, ya para en na’in maisa hamyu kabålis gi setbisiun i Saina.</p>
<p>I finu’ i Saina.</p>
<p>IBANGHELIU                                                                                               Mk 1, 21-28</p>
<p>ÅLELUIA     (Mat 4.16)</p>
<p>+ Un tinaitai ginin i såntu Ibangheliu sigun gi tinigi’ San Marcos</p>
<p>Manhånåo si Jesus yan mandisipulu-ña para ‘Capernaum’. Humålum si Jesus gi sinagoga gi Sabaf na ha’åni ya Ha tutuhun mama’nå’gui. Nina’fanmanman i taotåo siha ni fina’na’guen-ña sa’ mama’nå’na’gui kun åoturidåt ya ti parehu Gui’ yanggin mama’nå’gui yan i eskribas siha.</p>
<p>Måttu un tåotåo gi sinagogan-ñiha ni gái applacha’ na espiritu ni gumigigik,“Jesus, tåotåo Nasaret, håfa malago’-mu nu hami? Kåo måttu Håo para Un distrosa ham? Hu tungu’ na Hågu i Sinantusan ginin as Yu’us!” Inetdin gui’ as Jesus, “Famatkilu! Huyung ginin ennåo na tåotåo!”</p>
<p>Anai Ha sångan esti, i applacha’ na espiritu ha na’fañåggui’ duru i taotåo ya humuyung ginin i taotåo ya gumigigik a’gang. Todu i manmana’atan nina’fanmanman. Ya matutuhun manáfaisin entri siha, “Håfa esti kumeke’ilekña? Gof nuebu na fina’nå’gui esti kun åoturidåt! Ha o’otdin i manapplacha’ na espiritu siha ya ma’o’osgi Gui’!” Desdi ennåo na tiempu chaddik machalapun i maolik na na’ån-ña gi todu i uriyan Galileha.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu-2/<p>
        <p>FINE’NA NA TINAITAI                                                                              Jon 3, 1-5. 10</p>
<p>Un tinaitai ginin i Lepblun i Prufeta as Jonas</p>
<p>Måttu i finu’ iSainagi as Jonas ilelek-ña: “Hånåo para Nineveh, i dangkulu na siudå, ya un anunsia guennåo i nutisia ni para bai Hu sangåni håo.” Ha na’listu gui’ si Jonas ya humånåo para Nineveh, sigun gi tinagu’ iSaina. Un gof dångkulu na siudå esti iya Nineveh; dinidira tres dihas para u mahanågui desdi un punta asta i ottru. Ha tutuhun si Jonas i hinanåo-ña gi siudå ya un diha ha’ trabiha pinekkåt-ña ha anununsia taiguini, “Kuarenta dihas tetehnan ya siempri mayamak iya Nineveh,” ya manmanhonggi i taotåo Nineveh; mapruklåma umayunat ya interu siha, i manakkilu’ yan i manakpapa’, manminagågu magågun pinitensia.</p>
<p>Anai Ha li’i’ si Yu’us ginin i aksion-ñiha na mabira siha ginin i tailayi na bidan-ñiha, mañotsut Gui’ put i kastigu ni Ha planuyi para u cho’gui nu siha; Ha na’måhñåo.</p>
<p>I finu’ i Saina.</p>
<p>INEPPIN I SÅTMU                                                                          Ps 25, 4-5. 6-7. 8-9</p>
<p>Na’tungu’ yu’ ni chalån-mu, OAsaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us, i satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un fa’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina,</p>
<p>Ha fa’nunu’i i mani’isåo ni chalan,</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                           1 Cor 7, 29-31</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Mañe’lu-hu, estegui’ kumeke’ilek-ku, esta kakadada’ i tiempu, ya desdi på’gu para mo’na atyu siha i mangasåo na lalåhi debidi u fanlå’la’ kalang ti manassagua siha; atyu siha i mangåkati, kalang ti mampiniti; atyu siha i mañåchalik, kalang ti manmaguf; atyu siha i manmamåhan, kalang ti iyun-ñiha i finahan-ñiha; atyu siha i maninikukupa ni kosas tånu’, kalang ti mampus maninikukukupa siha. Ti u anåkku’ tiempon-ña esti na tånu’.</p>
<p>I finu’ i Saina.</p>
<p>IBANGHELIU                                                                                               Mk 1, 14-20</p>
<p>ÅLELUIA     Mk 1, 15</p>
<p>LINA’LA’-MIYU YAN FANMANHONGGI GI MAOLIK NA NUTISIA!</p>
<p>+ Un tinaitai ginin i såntu Ibangheliu sigun i tinigi’ San Marcos</p>
<p>Dispues di ma’aresta si Juan, humånåo si Jesus para Galileha Ha pruklålama i Maolik na Nutisian Yu’us. Ilek-ña, “Måttu esta i tiempu, ya esta hihut i Rainun Yu’us! Tulaika i lina’la’-miyu yan fanmanhonggi gi Maolik na Nutisia!”</p>
<p>Mientras mamomokkat gi Tasin Galileha, Ha li’i’ si Simon yan i che’lu-ña as Andres mayoyotti i chinchulun-ñiha gi tasi; era peskadot siha. Ilek-ña si Jesus nu siha, “Tattiyi Yu’; ya bai Hu fa’peskadot tåotåo hamyu.” Insigidas ma’abandona i chinchulun-ñiha ya mañåonåo tumattiyi Gui’. Sigi mo’na dididi’, Ha li’i’ si Santiago, i lahin Zebedee, yan i che’lu-ña as Juan. Siha lokkui’ iståba gi botin-ñiha ma’arerekla i chinchulun-ñiha. Maninagang siha guennåo mismu na lugåt. Madingu si tatan-ñiha as Zebedee, ni iståba gi boti yan i hotnaleru-ña siha, ya sumåonåo i dos</p>
<p>gi inetnun Jesus.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggu-gi-utdinariu-na-tiempu/<p>
        <p>FINE’NA NA TINAITAI                                                                     I Sam 3, 3b-10, 19</p>
<p>Un tinaitai ginin i primet na Lepblun Samuel</p>
<p>Mamaigu’ si Samuel gi templun iSainaanai gaigi i Åtkan Yu’us. ISainaHa ågang si Samuel ya manoppi, “Estegui’ yu'”. Malågu gui’ guatu as Eli, ya ilek-ña “Estegui’ yu’. Un ågang yu’.” Ilek-ña si Eli, “Ti hu ågang håo. Hånåo tåtti ya un maigu’.” Pues humånåo gui’ tåtti ya maigu’. Ta’lu iSainaHa ågang si Samuel ya kumahulu’ ya humånåo guatu gi as Eli. Ilek-ña, “Estegui’ yu’. Un ågang yu’.” Låo manoppi si Eli, “Ti hu ågang håo, lahi-hu. Hånåo tåtti ya un maigu’.”</p>
<p>Atyu na tiempu ti ha payuyuni si Samuel iSaina, sa’ iSainati Ha na’tutungu’ gui’ ni håfa trabiha. ISainaHa ågang ta’lu si Samuel, i mina’tres biåhi. Kumahulu’ gui’ ya humånåo guatu gi as Eli, ilek-ña “Estegui’ yu’. Un ågang yu’.” Atyu na si Eli ha kumprendi na iSainaumå’agang i hobinsitu. Pues ilek-ña as Samuel, “Hånåo ya un maigu’, ya yanggin ma’ågang håo, fanoppi, ‘Kuentus,Asaina, sa’ ume’ekkunguk i setbintem-mu.’ ” Anai humånåo si Samuel guatu gi sagå-ña ya maigu’ gui’, måttu iSaina, ya Ha na’matungu’ maisa Gui’, ya umågang parehu yan åntis, “Samuel, Samuel!” Manoppi si Samuel, “Kuentus, sa’ ume’ekkunguk i setbintem-mu.”</p>
<p>Dumångkulu si Samuel ya iSainagaigi giya guiya, ya ti Ha sedi ni håfafa gi palabrås-ña para u tai bali.</p>
<p>I finu’ i Saina.</p>
<p>INEPPIN I SÅTMU                                                                 Ps 40, 2. 4. 7-8. 8-9. 10</p>
<p>MINALAGO’-MU.</p>
<p>Hagas ha’ mannangga yu’, mannangga yu’ nu iSaina</p>
<p>ya tumekkun Gui’ påpa’ para guåhu ya Ha ekkunguk i inagång-hu.</p>
<p>Ya Ha po’luyi un nuebu na kånta gi pachot-tu,</p>
<p>un himnu para i Yi’os-ta.</p>
<p>INEPPI…..</p>
<p>Ti Un diseseha inifresi yan sakrifisiu;</p>
<p>låo talanga ni manmababa para manmanosgi Un nå’i yu’.</p>
<p>Inifresin gå’ga’ pat inifresi para isåo ti Un ispipiha;</p>
<p>pues ilek-ku, “Atan sa’ måttu yu’.”</p>
<p>INEPPI…..</p>
<p>I tinago’-mu nu guåhu manmatugi’ gi royun påppit.</p>
<p>Para bai hu cho’gui i pinto’-mu ennåo minagof-fu;</p>
<p>Yu’os-su, i tinago’-mu gaigi gi halum kurason-hu.!”</p>
<p>INEPPI …..</p>
<p>Hu anunsia i bidå-mu gi dangkulu na inetnun tåotåo</p>
<p>Ti hu suheta i labios-su; Hågu, OAsaina, tistigu-hu.</p>
<p>INEPPI…..</p>
<p>SIGUNDU NA TINAITAI                                                                   1 Cor 6, 13c-15a. 17-20</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañe’lus:</p>
<p>Ti para u ma’usa i tataotåo para che’chu’ disunestu, låo para u ma’usa para u masetbi i Saina; ya i Saina siempri Ha asisti i tataotåo. Esta si Yu’us Ha na’lå’la’ i Saina ginin i finatai, ya siempri Ha na’fanlå’la’ hit lokkui’ ginin i fuetsån-ña.</p>
<p>En tingu’ ha’ na i tataotåo-miyu påtti gi tataotåo i Kristo. Låo atyu i muna’danña’ gui’ yan i Saina humuyung unu ha’ gui’ yan Guiya gi espirituhåt. Suhåyi i inapplacha’. Ottru isåo siha ti inifefekta i tataotåo; låo i taotåo ni ha kumeti i isåo imuralidåt umi’isåo kontra i tataotåo-ña mismu. Kåo ti en tingu’ na i tataotåo-miyu templun i Espiritu Såntu, ni sumåsaga giya hamyu ya si Yu’us numå’i hamyu? Ti iyun-miyu hamyu mismu sinoki iyun Yu’us hamyu; guaguan nai mamfinahan hamyu. Intonsis usa i tataotåo-miyu para i glorian Yu’us.</p>
<p>I finu’ i Saina.</p>
<p>IBANGHELIU                                                                                     Jn 1, 35-42</p>
<p>ÅLELUIA.</p>
<p>SI JESUKRISTO, NI CHUMULILI’I HIT MINAGÅHIT YAN GRÅSIA.                                                                                                                                                 R. Åleluia.</p>
<p>+ Un tinaitai ginin i såntu Ibangheliu sigun i tinigi’ San Juan</p>
<p>Gi sigenti ha’åni iståba ta’lu si Juan giya Bitaniha yan dos na mandisipulu-ña. Mientras ha a’atan anai maloloffan si Jesus ilek-ña, “Atan ha’! Atyugui’ i Kinilun Yu’us!” I dos disipulu mahunguk håfa ilek-ña, ya matattiyi si Jesus. Anai Ha bira Gui’ si Jesus ya Ha ripåra na matattitiyi Gui’, Ha faisin siha, “Håfa en aliligåo?” Ilik-ñiha nu Guiya, “‘Rabbi’ (ni kumeke’ilekña Ma’estru), månu nai sumåsaga Håo?” Manoppi Gui’, “Maila’ ya en li’i’.” Pues manhånåo siha para u mali’i’ månu nai sumåsaga Gui’, ya mañåga siha yan Guiya guennåo na ha’åni. (Iståba kåsi alas kuåttru gi talu’åni.) Si Andres i che’lun Simon Pedro, unu gi dos ni humunguk si Juan, tumattiyi si Jesus. I fine’na bidå-ña tåya’ mås ki para u aligåo i che’lu-ña as Simon ya para u sangåni gui’, “Esta in sedda’ i Misihas!” (Esti na palåbra kumeke’ilekña i Ma’olius.) Ha konni’ gui’ guatu as Jesus, ni umatan gui’ ya ilek-ña, “Hågu si Simon, lahin Juan; i na’ån-mu desdi på’gu para mo’na si ‘Cephas’ (ni kumeke’ilekña Pedro).”</p>
<p>I Ibangheliun i Saina.</p>

        </section>
        <hr>
        
        <section>
        <h1>EPIFANIA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/epifania/<p>
        <p>FINE’NA NA TINAITAI                                                                              Is 60, 1-6</p>
<p>Un tinaitai ginin i Lepblun i Prufeta as Isaias</p>
<p>Kahulu’ gi mina’lak-mu, O Hirusalen! Måttu esta i ininå-mu,</p>
<p>i glorian iSainamani’ina giya hågu.</p>
<p>Atan sa’ i hinemhum ha tåmpi i tanu’</p>
<p>ya potput na mapagåhis tumåmpi i taotåo siha;</p>
<p>Låo giya hågu na mani’ina iSaina,</p>
<p>ya gi hilo’-mu na a’annuk i gloriå-ña.</p>
<p>I nasion siha u fanmamokkat gi ininå-mu</p>
<p>ya i manrai siha gi lamlam na mina’lak-mu.</p>
<p>Håtsa hulu’ i matan-miyu ya en fanmanatan gi uriyan-miyu;</p>
<p>todu manetnun yan manmåttu guatu giya hågu:</p>
<p>I lalåhin-miyu manmåttu ginin i chagu’,</p>
<p>ya i hagan-miyu gi kannai i imfitmeran-ñiha.</p>
<p>Pues en fanmaguf gi lini’i’-miyu</p>
<p>ya i kurason-miyu u fambongbung yan u fansen maguf,</p>
<p>Sa’ i guinahan i tasi u mabasiha gi me’nan-miyu,</p>
<p>ya i rikesan i nasion siha u machuli’ guatu giya hamyu.</p>
<p>I mangkinalelesan kameyu u fanmåttu yan u na’fambula i siudån-miyu,</p>
<p>kameyu siha u fanmåttu ginin Midian yan Ephah;</p>
<p>Todu ginin Sheba u fanmåttu</p>
<p>manmañuñuli’ insensiu yan oru</p>
<p>ya mapruklålama i matunan iSaina.</p>
<p>I finu’ i Saina.</p>
<p>INEPPIN I SÅTMU                                                  Ps 72, 2. 7-8. 10-11.12-13</p>
<p>O Yu’us, fa’nå’gui i rai manhusga taiguihi yanggin manhusga Håo;</p>
<p>yan i lahi-ña nå’i ni hustisia ginin Hagu;</p>
<p>kosaki u gubetna i taotåo-mu kun hustisia,</p>
<p>yan i manmamadedesi ni manunas na disision.</p>
<p>INEPPI…..</p>
<p>U måmta’ i rikesa gi tiempon-ña,</p>
<p>meggai na rikesa, astaki ti u fanina i pilan.</p>
<p>U fanggubetna desdi un tåsi asta ottru tåsi,</p>
<p>yan desdi i sadduk asta i puntan tånu’.</p>
<p>INEPPI…..</p>
<p>Puedi i manrai ginin Tarshish yan i isla siha u fanmañuli’ rigålu,</p>
<p>i manrai ginin Arabia yan Seba u ma’ufresi i nina’in-ñiha.</p>
<p>Puedi todu i manrai u fanmañaluda gi me’nå-ña,</p>
<p>i nasion siha u masetbi Gui’.</p>
<p>INEPPI…..</p>
<p>Sa’ Guiya u na’fanlibri i mamopbli yanggin mangåti,</p>
<p>i manmamadedesi ni tåya’ para u faninakudi siha.</p>
<p>Guiya u gai ma’asi’ ni manakpapa’ yan i mamopbli</p>
<p>ya Guiya u na’fanlibri i lina’la’ i manåya’.</p>
<p>INEPPI…..</p>
<p>SIGUNDU NA TINAITAI                                                               Eph 3, 2-3a. 5-6</p>
<p>Un tinaitai ginin i Kattan San Pablo para i taotåo Ephesus</p>
<p>Hafañe’lus:</p>
<p>Siguru na esta en hinguk na si Yu’us gi grasiå-ña Ha nå’i yu’ ni esti na cho’chu’ para bai hu cho’gui para i minaolik-miyu. Ha baba si Yu’us i sikretu na planu-ña ya Ha na’tungu’ yu’.</p>
<p>Gi manmaloffan siha na tiempu ti manmasangåni i taotåo siha put esti na sikretu, låo på’gu si Yu’us Ha na’matungu’ esti gi manapostulis yan gi mamprufeta ginin i Espiritu. I sikretu, era, na ginin i ibangheliu na manggái patti i MamPagånu yan i ManHudihos; gi bendision Yu’us; manmembru siha gi etmismu tataotåo yan mañåsåonåo siha gi prumesa ni Ha fa’tinas si Yu’us ginin i Kristo Jesus.</p>
<p>I finu’ i Saina.</p>
<p>BANGHELIU                                                                                                Mt 2, 1-12</p>
<p>ÅLELUIA   Mt 2, 2</p>
<p>ENNÅO NA MANMÅTTU HAM PARA IN ADORA GUI’.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Mafañågu si Jesus giya Bilen, un songsung giya Hudeha, guihi na tiempu anai iståba rai si Hirodes. Ti åpmam na tiempu dispues manmåttu giya Hirusalen lalåhi siha ginin i sanhaya ni umistutudia i kinalamtin i puti’un ya manmamaisin: “Månu nai gaigi i nuebu na finañågu na rai i ManHudihos? In li’i’ na dokku’ i puti’on-ña gi sanhaya ennåo na manmåttu ham para in adora Gui’.” Nina’atburutåo si Rai Hirodes yan todu siha i taotåo Hirusalen anai mahunguk esti. Ha na’fandañña’ todu i manmå’gas mamåli’ yan i ma’estrun i Lai ya ha faisin siha, “Månu nai para u mafañågu i Misihas?”</p>
<p>Manmanoppi, “Iya Bilen na songsung, giya Hudeha. Estegui’ tinige’-ña i prufeta:</p>
<p>‘Hågu Bilen, ni gaigi gi tanu’ Huda,</p>
<p>Ti hågu mås takpapa’ gi entri i siudå siha giya Huda;</p>
<p>sa’ ginin hagu nai u fåttu un må’gas</p>
<p>ni para u dinirihi i taotåo-hu ManIsraelitas.’ ”</p>
<p>Pues ha ågang si Hirodes i bisita siha ni mangginin sanhaya ya manhunta sikretu ya ginin esti na ha tungu’ i fetcha anai umannuk i puti’un. Dispues ha na’fanhånåo siha para Bilen ya ha ingkåtga siha nu esti: “Fanhånåo ya en gef ispiha i patgun, ya yanggin en sedda’ na’tungu’ yu’, ya guåhu lokkui’ bai hu hånåo ya bai hu adora Gui’.”</p>
<p>Pues manmå’pus, ya mientras manhåhanåo siha mali’i’ i puti’un, i mismu na puti’un ni mali’i’ gi sanhaya ya mamfine’nanaigui siha ya anai måttu gi hilu’ atyu na lugåt anai iståba i patgun, pumåra. Nina’fan sen maguf siha anai mali’i’ i puti’un! Manhålum siha gi gima’ ya anai mali’i’ i patgun yan si Maria i nanå-ña, mandimu siha påpa’ ya ma’adora Gui’. Pues mababa i balutan-ñiha ya manå’i i patgun rigålun: oru, insensiu yan påopåo, ni mafa’nana’an mira.</p>
<p>Mansinangåni siha as Yu’us gi guinifin-ñiha na cha’-ñiha fanata’lu tåtti as Hirodes; pues matulaika i chalan-ñiha tåtti para i tanu’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>UKTÅBAN PÅSGUAN NOCHE BUENA SULEMNIN SÅNTA MARIA, I NANAN YU’US</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/uktaban-pasguan-noche-buena-sulemnin-santa-maria-i-nanan-yuus/<p>
        <p>FINE’NA NA TINAITAI                                                                              Nu 6, 22-27</p>
<p>Un tinaitai ginin i Lepblun Numiru</p>
<p>Ilek-ña iSainaas Moises: “Kuentusi si Aaron yan i lalahi-ña ya un sangåni siha: Taiguini bendisin-miyu ni ManIsraelitas. Sangåni siha:</p>
<p>ISainaen fambinendisi yan en fampinilan!</p>
<p>ISainau fanina i matå-ña giya hamyu ya u gai ma’asi’ nu hamyu!</p>
<p>ISainau yo’asi’ fanatan-ña nu hamyu ya en fannina’i pås!</p>
<p>Pues para taiguini ma’agång-ña i na’ån-hu gi hilu’ i ManIsraelitas ya bai Hu bendisi siha.”</p>
<p>I finu’ i Saina.</p>
<p>INEPPIN I SÅTMU                                                                          Ps 67, 2-3. 5. 6. 8</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosaki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI                                                                           Gal 4, 4-7</p>
<p>Un tinaitai ginin i Kattan San Pablo para i taotåo ‘Galatia’</p>
<p>Hafañelus:</p>
<p>Anai måttu i ma’apunta na tiempu, Ha na’hånåo si Yu’us i Lahi-ña mismu. Måttu Gui’ kumu lahin un palåo’an yan lumå’la’ Gui’ gi papa’ i Lai i ManHudihos, put i para u na’fanlibri atyu siha i maniståba gi papa’ i Lai, kosaki siña hit manhuyung famagu’un Yu’us. Put i para u na’li’i’ na famagu’on-ña hamyu, Ha na’hånåo si Yu’us i Espiritun i Lahi-ña hålum gi kurason-ta, atyu na Espiritu i umå’agang, “Abba, Tåta.” Put ennåo na esta ti isklåbu, låo patgon-ña håo. Ya put i patgon-ña håo, siempri Ha nå’i si Yu’us i famagu’on-ña todu ni guinaha-ña.</p>
<p>I finu’ i Saina.</p>
<p>IBANGHELIU                                                                                               Lk 2, 16-21</p>
<p>ÅLELUIA. Heb 1, 1-2</p>
<p>SI YU’US I MAÑAINA-TA GININ I MAMPRUFETA;</p>
<p>PÅ’GU KUMUENTUS GUI’ GININ I LAHI-ÑA.</p>
<p>+ Un tinaitai ginin i såntu Ibangheliu sigun gi tinigi’ San Lucas</p>
<p>Mampinalålala i pastoris siha guatu giya Bilen ya masodda’ si Maria, si Jose yan i neni umå’åssun gi sagan nengkannu’ gå’ga’; anai mali’i’ esti, makumprendi atyu i manmasangånin-ñiha put esti na påtgun. Ya todu atyu siha i humunguk manmanman put todu atyu siha i sinangan i pastoris. Låo si Maria ha nå’na’ ha’ esti siha na sinangan ya ha kunsideran mamaisa gi kurason-ña. I pastoris mana’lu tåtti giya siha matutuna yan ma’o’onra si Yu’us put atyu siha i hininguk-ñiha yan lini’i’-ñiha, sigun i manmasanganin-ñiha. Anai måttu i mina’otchu na ha’åni anai para u macho’gui i setkumsisiu gi patgun, manå’i na’ån-ña as Jesus, i na’an ni nina’i Gui ni anghit åntis di u mama’potgi’ñaihun gi tiyan nanå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>SAGRÅDA FAMILIA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/sagrada-familia/<p>
        <p>FINE’NA NA TINAITAI                                                                  Sir 3, 2-6. 12-14</p>
<p>Un tinaitai ginin i Lepblun Sirach</p>
<p>Si Yu’us Ha na’ma’onra i tata entri i famagu’on-ña;</p>
<p>Ha aprueba i åoturidåt i nana gi entri i lalahi-ña siha.</p>
<p>Guiya ni umonra si tatå-ña ha apåsi i isåo-ña siha;</p>
<p>mamomo’lu guinahan riku guiya ni umo’onra si nanå-ña.</p>
<p>Guiya ni umonra si tatå-ña u nina’maguf ni famagu’un</p>
<p>ya yanggin manåyuyut siempri ma’ekkunguk.</p>
<p>Guiya ni umonra si tatå-ña u anåkku’ ha’ani-ña;</p>
<p>guiya ni muna’mamaguf si nanå-ña ha o’osgi si Yu’us.</p>
<p>Lahi-hu, fa’måolik si tatå-mu gi inamko’-ña;</p>
<p>mientras ha’ gagaigi mungnga mana’piniti.</p>
<p>Maseha esta ti manunungu’, na’gai kunsiderasion håo nu guiya;</p>
<p>mungnga madispresia gui’ gi brinabu-mu.</p>
<p>Sa’ i minesngun kontra i tata ti siña mamaleffanñaihun,</p>
<p>sa’ sumetbi kumu un inifresi para isao—ya u fanhåli’ åpmam.</p>
<p>I finu’ i Saina.</p>
<p>INEPPIN I SÅTMU                                                                          Ps 128, 1-2. 3. 4-5</p>
<p>YAN MANMAMOMOKKAT GI CHALÅN-ÑA SIHA.</p>
<p>Manmaguf atyu siha i umo’osgi iSaina,</p>
<p>i chumocho’gui i tinagu’ Yu’us.</p>
<p>Sa’ siempri un kånnu’ i kusetchan i fina’chu’cho’-mu;</p>
<p>maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas</p>
<p>i asaguå-mu palåo’an gi halum i gimå’-mu,</p>
<p>i famagu’on-mu kalang tinanum ubas</p>
<p>gi uriyan i lamasa-mu.</p>
<p>INEPPI….</p>
<p>.</p>
<p>Atan ha’, sa’ taiguini u fanmabendisi</p>
<p>i lalåhi ni manma’å’ñåo niSaina.</p>
<p>Puedi iSainaun binendisi ginin Sion,</p>
<p>todu i ha’ånin i lina’lå’-mu</p>
<p>kosaki un såonåo gi minaguf Hirusalen.</p>
<p>INEPPI…..</p>
<p>SIGUNDU NA TINAITAI                                                                          Col 3, 12-21</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus:</p>
<p>Hamyu i taotåo Yu’us; mangginefli’i’ hamyu ya esta Ha atyik hamyu para iyon-ña. Pues put ennåo na debidi en fanminagågu ni mina’åsi’, i kariñu, hinumitdi, suåbi yan pinasensia. Fanasungun unu yan ottru yan fana’asi’i yanggin guaha umugung kontra ottru. Debidi en fana’asi’i unu yan ottru taimanu ha’ na esta maninasi’i hamyu ni Saina. Na’yiyi ni ginefli’i’ esti siha, sa’ i ginefli’i’ muna’fandadañña’ todu gi prifektu na dinañña’. I pås ni måfattu ginin i Kristo en fangginiha gi disision ni en fa’titinas; sa’ put esti na pås na maninagang hamyu as Yu’us para en fandañña’ kumu un tåtaotåo. Yan fanmannå’i agradesimentu. Debidi u gaigi gi kurason-miyu i minsåhin i Kristo yan todu i rikeså-ña. Fanáfa’na’gui unu yan ottru yan todu i tinemtum. Fangånta såtmu, himnu, yan mansagrådu na kånta; kantåyi si Yu’us kantan agradesimentu gi kurason-miyu. Put ennåo na maseha håfa i en che’gui pat en sangan, debidi en che’gui gi na’an i Saina as Jesus, mientras manmannåna’i hamyu gråsia ginin i Kristo para si Yu’us Tåta.</p>
<p>Famalåo’an, pe’lu hamyu gi papa’ i ginibetnan i asaguan-miyu, sa’ ennagui’ upbligasion-miyu gi Saina.</p>
<p>Lalåhi, guaiya i asaguan-miyu yan cha’-miyu fantataklalu’ kontra siha.</p>
<p>Famagu’un, upbligasion-miyu gi Saina para en esgi i mañainan-miyu todu i tiempu, sa’ esti muna’mamaguf si Yu’us.</p>
<p>Mañaina, cha’-miyu istototba i famagu’un-miyu, sa’ siempri malingu ånimun-ñiha.</p>
<p>I finu’ i Saina.</p>
<p>B</p>
<p>IBANGHELIU                                                                                                           Lk 2, 22-40</p>
<p>ÅLELUIA       Col 3, 15. 16</p>
<p>YAN I KABÅLIS NA MENSAHI-ÑA U LÅ’LA’ GI SANHALUM-MIYU.</p>
<p>+ Un tinaitai ginin i såntu Ibangheliu sigun gi tinigi’ San Lucas</p>
<p>Måttu i tiempu anai si Jose yan si Maria debidi u makumpli i tinagu’ Moises na sirimonias ni para u mana’fanggåsgas siha. Put ennåo na makonni’ i patgun guatu giya Hirusalen para u maprisenta Gui’ gi Saina. Estegui’ matugi’ gi Lai i Saina: “Todu i primirisa na låhi debidi u makonsågra para i Saina.” Manhånåo lokkui’ put i para u ma’ufresi sakrifisiu sigun gi lai i Saina: “Un påt paluman åpu osino un petchun paluman nossa’.”</p>
<p>Iståba na sumåsaga giya Hirusalen un tåotåo ni na’ån-ña si Simeon. Måolik esti na tåotåo ya gai ma’a’ñåo as Yu’us, ya ha nanangga i mana’librin Israhet. Inina ni Espiritu Såntu ya sinangåni gui’ na ti u tañña’ i finatai astaki ha li’i’ i nina’hånåo i Saina na Misihas. Inina gui’ ta’lu ni Espiritu Såntu ya humånåo para i Templu. Anai måttu i patgun as Jesus gi Templu kinekenni’ ni mañaina-ña para u makumpli i tinagu’ i Lai, hineggui i patgun as Simeon, ya ha nå’i gråsia si Yu’us:</p>
<p>“O Asaina, på’gu sa’ esta Un kumpli i prumeså-mu,</p>
<p>siña Un konni’ måhgugung i tentago’-mu.</p>
<p>I matå-hu mismu lumi’i’ i nana’libri ginin Hagu,</p>
<p>ni Un pripåra gi me’nan todu i taotåo:</p>
<p>Un kåndit para u inina i chalån-mu para i MamPagånu</p>
<p>yan para u faninenra i taotåo-mu ManIsraelitas.”</p>
<p>Nina’manman i tatan i patgun yan si nanå-ña ni sinangan Simeon put i patgun. Mambinendisi as Simeon ya ilek-ña as Maria i nana, “Inatyik esti na påtgun as Yu’us para i pineddung yan kinahulu’ meggai giya Israhet; u fama’un siñåt Gui’ ginin as Yu’us ni meggai na tåotåo u kinentra, ya Guiya u nina’fanannuk todu i sikretu na hinassu. Ya i piniti-mu kalang un kalåktus na såpbli, u yinamak i kurason-mu.”</p>
<p>Iståba guennåo un prufeta ni na’ån-ña si Anna, hagan Phanuel, ni ginin i rasan Asher. Åmku’ esti na palåo’an. Dispues di sietti åñus na umasaguån-ña bumi’uda asta otchentaikuåttru åñus idåt-ña. Nungka nai ha dingu i templu; ha adodora si Yu’us ha’åni yan puengi, umayuyunat yan manånayuyut. Måttu guatu guennåo mismu na mumentu, ha nå’i gråsia si Yu’us ya kumuentus put i patgun para todu atyu siha i numanangga i mana’librin Hirusalen.</p>
<p>Anai munhåyan i dos makumpli todu siha i tinagu’ i Saina, mana’lu tåtti para Nasaret giya Galileha anai gaigi i gima’-ñiha. Dumångkulu yan mumetgut i patgun; tumomtum Gui’, ya binendisi Gui’ as Yu’us.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN ADBIENTU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-adbientu/<p>
        <p>FINE’NA NA TINAITAI                                                      2 Sm 7, 1-5. 8b-12. 14a. 16</p>
<p>Un tinaitai ginin i sigundu na Lepblun Samuel</p>
<p>Anai sumåga i Rai as David gi palasyon-ña, ya iSainanina’libri gui’ ginin i inimigu-ña ginin todu i bånda, ilek-ña nu i prufeta as Nathan, “Estegui’ na sumåsaga yu’ gi un guma’ ni mafa’tinas ginin i ‘cedar’ na tåpbla låo i Atkan Aliånsan Yu’us gaigi gi palapåla!” Ha oppi si Nathan i rai, “Hånåo ya un cho’gui håfa gaigi gi hinassom-mu, sa’ gaigi iSainagiya hågu.” Låo atyu na puengi kinuentusi si Nathan nu iSainaya ilek-ña: “Hånåo ya un sångani i tentago’-hu as David, ‘Ilek-ña iSaina: Kåo para hågu un hatsåyi Yu’ un guma’ nai para bai såga?</p>
<p>” ‘Guåhu kumonni’ håo ginin i paståhi anai iståba håo un asisisti i kinilu para un gubetna i taotåo Israhet. Gagaigi Yu’ giya hågu maseha månu hinanåo-mu, yan Hu distrosa i maninimigu-mu gi me’nan i matå-mu. Ya Guåhu bai Hu na’matungu’ håo gi todu i tanu’ taiguihi i manakkilu’ siha na tåotåo. Bai Hu pripåra un lugåt para i taotåo-hu siha Israelitas; bai Hu plånta siha kosaki siña mañåga gi sagan-ñiha sin u fanma’istotba. Ni ti u faninatåka lokkui’ ni manailayi taiguihi i bidan-ñiha gi antigu na tiempu, anai manapunta Yu’ hues fine’na na biåhi para i taotåo-miyu. Bai Hu nå’i håo diskånsu ginin todu i maninimigu-mu siha. ISainalokkui’ mansinangåni hamyu na para en fannina’i famagu’un-miyu. Yanggin måttu i tiempun-miyu ya manmahåfut hamyu yan i mañainan-miyu, bai Hu håtsa hulu’ unu gi lahin-miyu ya bai Hu na’fitmi i rainon-ña. Guåhu bai Hu tåta para Guiya ya Guiya u lahi-hu gui’. I famagu’un-miyu yan i rainun-miyu para u sisigi ha’ para todu i tiempu gi me’nå-hu; i tronun-miyu para u fanachu fitmi para todu i tiempu.'”</p>
<p>I finu’ i Saina.</p>
<p>INEPPIN I SÅTMU                                                              Ps 89, 2-3. 4-5. 27. 29</p>
<p>Bai hu kånta todu i tiempu i fabot ni ginin iSaina,</p>
<p>bai hu pruklåma na fiet Håo para todu i hinerasion siha.</p>
<p>Sa’ esta ilek-mu, “I guinaiyak-ku esta ma’istapblesi para todu i tiempu;</p>
<p>esta Un kumfitma gi langit na fiet Håo.</p>
<p>INEPPI…..</p>
<p>Mama’tinas Yu’ kuntråta yan i maninatyek-ku na tåotåo;</p>
<p>Esta manhula’ Yu’ gi as David i tentago’-hu:</p>
<p>Bai Hu na’tachu tinattem-mu para todu i tiempu</p>
<p>yan bai Hu istapblesi i tronu-mu para todu i hinerasion siha.”</p>
<p>INEPPI…..</p>
<p>Siempri ha ågang Yu’, ‘Hågu tatå-hu,</p>
<p>i Yi’os-su, i Atcho’-hu, ni muna’fanggånna yu’!</p>
<p>Bai Hu guiaya gui’ todu i tiempu;</p>
<p>ya i kuntratå-hu yan guiya u tachu fitmi.</p>
<p>INEPPI…..</p>
<p>SIGUNDU NA TINAITAI                                                   Rom 16, 25-27</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Nihi ya ta tuna si Yu’us! Ha na’siña muna’fanohgi hamyu fitmi gi hinenggi, sigun gi Maolik na Nutisia ni hu setmonñaihun put si Jesukristo yan put atyu i mana’matungu’ na sikretu na minagåhit ni åpmam di manå’na’ gi manmaloffan na tiempu. Låo på’gu esta esti na minagåhit mana’annuk ginin i tinigi’ i mamprufeta; yan ginin i otdin i taihinekkuk na Yu’us mana’matungu’ gi todu i nasion, kosaki todu u fanmanhonggi yan u fanmanosgi. Para i uniku na Yu’us ni Guiya i mås tomtum, Guiya u matuna ginin as Jesukristo para todu i tiempu! Åmen.</p>
<p>I finu’ i Saina.</p>
<p>IBANGHELIU                                                                                               Lk 1, 26-38</p>
<p>ÅLELUIA     Lk 1, 38</p>
<p>PUEDI U MACHO’GUI I MINALAGO’-ÑA GIYA GUÅHU.</p>
<p>+ Un tinaitai ginin i såntu Ibangheliu sigun i tinigi’ San Lucas</p>
<p>I anghit as Gabriel nina’hånåo as Yu’us guatu gi un songsung giya Galileha ni mafa’nana’an Nasaret, para un bithen ni para u ásagua yan un låhi ni na’ån-ña si Jose, ginin i gima’ David. Maria na’ån-ña esti na bithen. Måttu i anghit giya guiya ya ilek-ña, “Na’maguf håo, O sen matuna na finañågu. Matuna håo entri todu i famalåo’an.” Gof inistotba si Maria ni sinangan i anghit, ya nina’manman håfa esti siha na palåbra kumeke’ilek-ña. Sinangåni ni anghit, “Cha’-mu ma’å’a’ñåo, Maria, sa’ sen måolik si Yu’us nu hågu.</p>
<p>Siempri mapotgi’ håo ya un fañågu un påtgun låhi, ya un fa’na’an Gui’ Jesus. U takkilu’ Gui’ ya u ma’ågang Lahin i Mås Takkilu’. I Saina as Yu’us u nina’i Gui’ ni tronun David, i tatå-ña. Ya u rai Gui’ para i famagu’un Jacob para todu i tiempu ya i rainon-ña u tai finakpu’.” Ilek-ña si Maria nu i anghit, “Taimanu para u masusedi esti sa’ tåya’ tåotåo pumapatcha yu’?” Manoppi i anghit, “I Espiritu Såntu u tunuk påpa’ gi hilo’-mu, ya i fuetsan i Todu Ha Na’siña un tinampi; put esti na rason i santus na påtgun u ma’ågang Lahin Yu’us. Hahassu i parentes-mu as Isabel. Masångan na ti siña gui’ gumai patgun; låo esta sais mesis mapotgi’, achukka’ sen amku’ gui’. Sa’ para si Yu’us tåya’ ti Ha na’siña.” Ilek-ña si Maria, “Guåhu i tentågu’ i Saina. U macho’gui giya guåhu taimanu ha’ i sinangån-mu.” Pues diningu gui’ ni anghit.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN ADBIENTU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-adbientu/<p>
        <p>FINE’NA NA TINAITAI                                                                  Is 61, 1-2a. 10-11</p>
<p>Un tinaitai ginin i Lepblun i Prufeta as Isaias</p>
<p>I espiritun i Saina as Yu’us gaigi giya guåhu,</p>
<p>sa’ esta iSainaHa olius yu’;</p>
<p>I Saina Ha na’fåttu yu’ para bai chuli’i na’maguf na nutisia para i manakpapa’,</p>
<p>yan para bai na’fan homlu’ i manggai pininiti</p>
<p>Para bai pruklåma libettåt para i manmapreresu</p>
<p>yan para u fanmasotta i presuneru siha,</p>
<p>Para bai anunsia un åñu na gråsia ginin iSaina</p>
<p>yan un ha’ånin satbasion ginin i Yi’os-ta.</p>
<p>Sumen maguf yu’ giSaina,</p>
<p>gaigi gi Yi’os-su i minaguf i anti-hu;</p>
<p>sa’ Ha na’minagågu yu’ ni magagun satbasion,</p>
<p>yan Ha balutan yu’ ni chininan hustisia,</p>
<p>kalang i nobiu ni makåtsa ni kuronå-ña,</p>
<p>kalang i nobia ni ma’adotna ni alahås-ña siha.</p>
<p>Taimanu ha’ na i tanu’ ha na’fandodokku’ i tinanum siha,</p>
<p>yan i hatdin ha na’fanlala’chuk hulu’,</p>
<p>Pues taiguennao ha’ lokkui’ i Saina as Yu’us Ha na’lala’chuk</p>
<p>hulu’ i hustisia yan tinina</p>
<p>gi me’nan todu i nasion siha.</p>
<p>I finu’ i Saina.</p>
<p>INEPPIN I SÅTMU                                                  (Ps) Lk 1, 46-48. 49-50. 53-54</p>
<p>I kurason-hu ha tutuna i tinakkilu’ i Saina,</p>
<p>I anti-hu mañodda’ minaguf gi as Yu’us i satbadot-tu.</p>
<p>Ha hassu yu’, i humitdi na tentago’-ña,</p>
<p>ya desdi på’gu todu i taotåo u ma’ågang yu’ dichosa.</p>
<p>INEPPI…..</p>
<p>Si Yu’us, i todu Ha na’siña mandångkulu siha fina’tinås-ña para guåhu,</p>
<p>ya såntus i Na’ån’-ña;</p>
<p>Ha ma’asisi’i todu siha i muma’añåñagui Gui’,</p>
<p>desdi un kinahulu’ tåotåo asta ottru.</p>
<p>INEPPI….</p>
<p>.</p>
<p>Ha na’fanhåhaspuk i manñålang ni manmåolik siha na kosas,</p>
<p>ya i manriku Ha rititira sin håfa.</p>
<p>Ha kumpli i prumeså-ña ni mañaina-ta,</p>
<p>måttu Gui’ para u ayuda i tentago’-ña as Israhet.</p>
<p>INEPPI…..</p>
<p>SIGUNDU NA TINAITAI                                                              1 Th 5, 16-24</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Na’fanmaguf hamyu todu i tiempu, fanmanåyuyut sessu, fanmannå’i agradesimentu gi todu manera. Estegui’ malago’-ña si Yu’us ginin hamyu gi lina’la’-miyu mandadañña’ yan i Kristo as Jesus. Cha’-miyu suheheta i Espiritu Såntu; Cha’-miyu dispreresia i rigålun prufesiha. Fanhassu åntis di un cho’gui una kosa: ya un go’ti håfa måolik ya un suhåyi todu i tailayi.</p>
<p>Puedi si Yu’us ni Ha nåna’i hit pås u na’fañåntus hamyu gi todu manera ya u na’såfu i lina’la’-miyu–i espiritu, i anti, yan i tataotåo–u libri ginin todu i tailayi gi finattun i Saina-ta as Jesukristo. Si Yu’us ni umågang hamyu Guiya para u cho’gui esti, sa’ fiet Gui’.</p>
<p>I finu’ i Saina.</p>
<p>IBANGHELIU                                                                                   Jn 1, 6-8. 19-28</p>
<p>ÅLELUIA     Is 61. 1</p>
<p>HA NA’HÅNÅO YU’ PARA BAI CHULI’I I MAMOPBLI</p>
<p>NI MAOLIK NA NUTISIA.</p>
<p>+ Un tinaitai ginin i såntu Ibangheliu sigun i tinigi’ San Juan</p>
<p>Iståba un tåotåo ni nina’hånåo as Yu’us ya i na’ån-ña si Juan, måttu kumu testigu para u testiguyi i inina, kosaki ginin guiya todu i taotåo siha u fanmanhonggi låo hokkuk ha’ ni para u testiguyi i inina, sa’ ti guiya mismu i inina.</p>
<p>I testimoñun Juan anai mana’hånåo i mamåli’ Hudihos yan ‘Levites’ ginin Hirusalen para u mafaisin gui’ “Håyi håo?” Klåru ineppen-ña, “Ti guåhu i Misihas.”</p>
<p>Mafaisin gui’ ta’lu, “Pues håyi håo? Si Elias?” Manoppi gui’, “Åhi’, ti si Elias yu’.” “Kåo hågu i prufeta?” Manoppi gui’, “Åhi’.” Putlus uttimu, ilik-ñiha nu guiya: “Sangåni ham håyi håo kosaki bai in sangåni atyu i tumågu’ ham put hågu. Håfa para un sångan put hågu?” Manoppi gui’ ya ha sångan håfa sinangån-ña i prufeta as Isaias: “Guåhu i un bos gi disiettu, ume’essalåo: Na’tunas i chalan i Saina!” Atyu siha i mana’fanhånåo ni MamFarisehu makuntinuha mafaisin gui’ mås: “Yanggin ti hågu i Misihas, ni ti si Elias, osino i prufeta, sa’ håfa na manakpåpangi håo?” Manoppi si Juan ya ilek-ña: “Manakpåpangi yu’ ni hanum. Låo guaha gi entalu’-miyu ni ti en tingu’– atyu i para u fåttu dispues di guåhu–ni ti hu miresi pumulå’i ni geddin sandaliås-ña.” Måsusedi esti giya Bitaniha, gi ottru båndan Hotdån, anai manakpåpangi si Juan.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN ADBIENTU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-adbientu/<p>
        <p>FINE’NA NA TINAITAI                                                                  Is 40, 1-5. 9-11</p>
<p>Un tinaitai ginin i Lepblun i Prufeta as Isaias</p>
<p>Kunsuela i taotåo-hu, kunsuela siha,</p>
<p>ilek-ña i Yi’os-mu.</p>
<p>Kuentusi suåbi iya Hirusalen, yan sangåni gui’</p>
<p>na esta nahung pinadesin-ñiha,</p>
<p>esta manma’asi’i i isao-ñiha;</p>
<p>Magåhit, esta marisibi ginin i kannai i Saina</p>
<p>dos buettas put i isao-ñiha siha.</p>
<p>Un bos umå’agang:</p>
<p>Pripåra gi disiettu i chalan i Saina!</p>
<p>na’tunas un chålan gi disiettu para i Yi’os-ta!</p>
<p>Todu i kannat u fanmatåtni,</p>
<p>todu i sabåna yan i eksu’ u mana’fanákpapa’;</p>
<p>I bastus na tånu’ u mana’finu,</p>
<p>i barångka na lugåt, u fama’ un ånchu na kañåda.</p>
<p>Dispues nai u mana’annuk i glorian i Saina,</p>
<p>ya todu i taotåo siha u fanchágigu mali’i’;</p>
<p>sa’ esta kumuentus i pachut i Saina.</p>
<p>Hånåo hulu’ gi un takkilu’ na sabåna,</p>
<p>Sion, hågu ni chumuchuli’ i na’maguf na nutisia;</p>
<p>Essalåo kuåntu i siña, Hirusalen,</p>
<p>hågu ni chumuchuli’ i maolik na nutisia!</p>
<p>Cha’-mu ma’å’a’ñåo umessalåo</p>
<p>yan sangåni i siudå siha giya Hudah:</p>
<p>I Yi’us-miyu!</p>
<p>Estegui’ na mamamaila’ yan fuetsa,</p>
<p>i Saina as Yu’us.</p>
<p>ni manggubebetna ginin i minetgut i kannai-ña;</p>
<p>Ha chuchuli’ i premiu,</p>
<p>yan i apås-ña mofo’na gi me’nå-ña.</p>
<p>Ha na’fañotchu i ga’-ña kinilu kalang i pastot;</p>
<p>Ha rikokohi i tatnerun kinilu,</p>
<p>Ha hohogui gi kannai-ña,</p>
<p>yan Ha gigiha i nanan kinilu siha.</p>
<p>I finu’ i Saina.</p>
<p>INEPPIN I SÅTMU                                                              Ps 85, 9-10. 11-12. 13-14</p>
<p>YAN NÅ’I HAM NI SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña,</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI…..</p>
<p>U asudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI…..</p>
<p>ISainau chuda’ påpa’ i bendision-ña;</p>
<p>ya u bula kusetchåñ-ña i tano’-ta.</p>
<p>U fofo’na i rikesa gi me’nån iSaina,</p>
<p>yan i satbasion gi uriyan i pinekkåt-ña.</p>
<p>INEPPI…..</p>
<p>SIGUNDU NA TINAITAI                                                                           2 Pt 3, 8-14</p>
<p>Un tinaitai ginin i sigundu na Kattan San Pedro</p>
<p>Låo cha’-miyu, hafañe’lus, fanmaleleffa ni esti! Tåya’ difirensia gi me’nan i Saina i un diha yan mit åñus; parehu ha’ esti i dos para Guiya. Guaha na tåotåo siha ilik-ñiñiha na ñating si Yu’us Ha kumpli i prumiså-ña. Inlugåt di esti, mampinasinsiåsiayi hamyu, sa’ ti malagu’ na u guaha madistrosa, låo malagu’ Gui’ na u ma bira siha ginin i isao-ñiha. Låo i Ha’anin i Saina siempri måttu kalang i sakki. Guennåo na Ha’åni nai siempri u falingu i langit ni un diduk na buruka, yan todu i nina’huyung långit siempri mangkimason yan manmadistrosa, ya i tanu’ yan todu i manmacho’gui guennåo siha siempri u fanannuk.</p>
<p>Put i todu esti siha u fanmadistrosa gi taiguini na manera, håfa na klåsin tåotåo para humuyung-miyu? I lina’la’-miyu debidi u såntus yan dibotu as Yu’us, mientras en nanangga i Ha’ånin Yu’us ya che’gui todu i nina’siñan-miyu para u fåttu chaddik i Ha’åni anai i langit u fangkimåson yan u fanmadestrosa, ya i nina’huyung långit u fanlágu’ ni minaipi. Låo hita ta nanangga atyu i Ha prumeti si Yu’us: nuebu na långit yan nuebu na tånu’, anai para u fañåga i manunas. Intonsis, håfañe’lus, mientras en nanangga atyu na Ha’åni, che’gui kuåntu i siña para en fanggåsgas yan fanai isåo gi me’nan Yu’us para en fampås yan Guiya.</p>
<p>I finu’ i Saina.</p>
<p>IBANGHELIU                                                                                               Mk 1, 1-8</p>
<p>ÅLELUIA     Lk 3, 4. 6</p>
<p>CHÅLAN NI PARA U PUKKÅTI;</p>
<p>TODU I TAOTÅO SIHA U MALI’I’ I SATBASION NI</p>
<p>GININ AS YU’US.</p>
<p>+ Un tinaitai ginin i såntu Ibangheliu sigun i tinigi’ San Marcos</p>
<p>Estegui’ i Maolik na Nutisia put si Jesukrito, i Lahin Yu’us.</p>
<p>Matugi’ gi Lepblun i Prufeta as Isaias:</p>
<p>“Hu na’hånåo i tentågo’-hu mofo’na ki Hagu</p>
<p>para u pripåra i chalån-mu:</p>
<p>un tentågu’ ume’essalåo gi disiettu,</p>
<p>“Na’listu i chalan i Saina,</p>
<p>fa’tinåsi Gui’ un tunas na chålan.”</p>
<p>Pues taiguini na umannuk si Juan Bautista gi disiettu sumesetmun put i tinakpångin sinetsut ni ha na’fåfattu i inasi’in i isao siha. Todu i taotåo siha gi uriyan Hudeha yan i taotåo Hirusalen låhyan manhånåo huyung para as Juan. Mantinakpåpangi siha gi Sadduk Hotdån mientras</p>
<p>makomfisatñañaihun i isao-ñiha. Minagågagu si Juan ni pilun kameyu, yan sininturoron kueru. Apatcha’ yan miet halum tånu’ nana’-ña. Estegui’ sinangån-ña gi setmon-ña, “Para u fåttu unu dispues di guåhu ni metgotña ki guahu. Ti hu miresi dumiluk på’pa” para bai hu pula’ i geddin i sandaliås-ña. Esta hu takpångi hamyu ni hanum; låo Guiya para en fantinakpångi ni Espiritu Såntu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>I DAMENGGUN ADBIENTU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-adbientu/<p>
        <p>FINE’NA NA TINAITAI                                                                  Is 63, 16b-17. 19b; 64: 2-7</p>
<p>Un tinaitai ginin i Lepblun i Prufeta as Isaias</p>
<p>Hågu,Asaina, i tatan-måmi,</p>
<p>mafa’na’an Håo nana’librin-måmi para todu i tiempu.</p>
<p>Håfa na Un sedi ham manabak, OAsaina, ginin i chalån-mu,</p>
<p>ya Un na’fanmahettuk i kurason-måmi ya ti manma’åñåo ham esta nu Hågu?</p>
<p>Bira Håo mågi put i tentago’-mu siha,</p>
<p>put i irensiåm-mu siha na tåotåo.</p>
<p>I ya Un titik i langit ya Un fåttu påpa’,</p>
<p>mientras lilinåo i sabåna gi me’nå-mu,</p>
<p>Anai Un na’fåttu manna’ma’ñåo na cho’chu’ ni ti siña in angokku numangga,</p>
<p>atyu na klåsi i tåya’ nai mahunguk gi antigu na tiempu.</p>
<p>Tåya’ talanga esta humunguk, ni tåya’ åttaduk esta lumi’i’ ottru Yu’us fuera di Hågu</p>
<p>ni chumocho’gui esti siha na fina’tinas para atyu siha</p>
<p>na tåotåo i numanangga Gui’.</p>
<p>Puedi ha’ Un sodda’ ham in cheche’gui i manunas,</p>
<p>ya in hahassu Håo gi bidan-måmami siha!</p>
<p>Atan ha’ sa’ lalålu’ Håo, ya hami mani’isåo;</p>
<p>todu ham manhuyung manaplacha’ na tåotåo,</p>
<p>todu i manmåolik na che’chu’-måmi kalang påo hebbu na talåpus;</p>
<p>Manmalåyu ham kalang hågun siha,</p>
<p>ya i isao-måmi ha kåtga ham kalang i manglu’.</p>
<p>Tåya’ ni unu umågang i na’ån-mu,</p>
<p>ni unu malagu’ tumoktuk Håo;</p>
<p>Sa’ Un na’attuk i matå-mu ginin hami</p>
<p>ya Un abandona ham put i isao-måmi.</p>
<p>Låo Hågu, OAsaina,i tatan-måmi;</p>
<p>hami i fachi’ ya Hågu i fafa’tinas;</p>
<p>todu ham fina’tinas i kannai-mu siha.</p>
<p>I finu’ i Saina.</p>
<p>INEPPIN I SÅTMU                                                              Ps 80, 2-3. 15-16. 18-19</p>
<p>NA’LI’I’ HAM NI MATÅ-MU YA IN FANMASÅTBA.</p>
<p>O Pastot Israhet, ékkunguk,</p>
<p>ginin i tronu-mu gi hilu’ i kerubin na’annuk Håo.</p>
<p>Yalibåo i fuetsåm-mu,</p>
<p>fåttu ya Un såtba ham.</p>
<p>INEPPI…..</p>
<p>Bira Håo ta’lu,Asainani ihetsitu siha;</p>
<p>talakpapa’ ginin i langit ya Un li’i’;</p>
<p>Atendi esti na tinanum,</p>
<p>yan prutehi håfa tinanom-ña i agapa’-mu.</p>
<p>i lahin i taotåo ni Hågu mismu muna’metgut.</p>
<p>INEPPI…..</p>
<p>Puedi i ayudu-mu u gaigi gi taotåo gi agapa’-mu,</p>
<p>sumisiha yan i lahin i taotåo ni Hågu mismu muna’metgut.</p>
<p>Pues ennåo na ni nungka ta’lu nai in fañuha giya Hagu;</p>
<p>na’i ham nuebu na lina’la’, ya bai in agang i na’ån-mu.</p>
<p>INEPPI…..</p>
<p>SIGUNDU NA TINAITAI                                                                           1 Cor 1, 3-9</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafañelus:</p>
<p>Puedi si Yu’us Tatå-ta yan i Saina as Jesukristo en fannina’i ni gråsia yan pås.</p>
<p>Hu nåna’i gråsia todu i tiempu i Yi’os-su para hamyu sa’ put i gråsia ni mannina’i</p>
<p>hamyu ginin i Kristo Jesus. Ginin i man unun-miyu yan i Kristo nina’fanriku hamyu</p>
<p>gi todu i kosas, kuntodu gi kuentus yan gi tiningu’. Esta manhåli’ giya hamyu i mensåhi</p>
<p>put i Kristo ya ti máhñåo manmanå’i hamyu un bendision, mientras en nanangga para en</p>
<p>li’i’ i Saina-ta as Jesukristo. Guiya siempri en faninayuda para en famfitmi asta i uttimu,</p>
<p>kosaki en fansinedda’ sin måncha gi Ha’ånin i Saina-ta as Jesukristo. Guiya si Yu’us para</p>
<p>u ma’angokku, si Yu’us ni umågang hamyu para en fandañña’ yan i Lahi-ña, as</p>
<p>Jesukristo i Saina-ta.</p>
<p>I finu’ i Saina.</p>
<p>IBANGHELIU                                                                                               Mk 13, 33-37</p>
<p>ÅLELUIA     Ps 85, 8</p>
<p>YAN NÅ’I HAM NI SATBASION-MU.</p>
<p>+ Un tinaitai ginin i såntu Ibangheliu sigun i tinigi’ San Marcos</p>
<p>Ilek-ña si Jesus nu i mandisipulu-ña:</p>
<p>“Todu i tiempu gof atan! Cha’-miyu fanmamaigu’! Ti en tingu’ ngai’an i ma’apunta na tiempu nai para u fåttu. Parehu ha’ yan un tåotåo ni bumiåbiahi gi ottru tånu’. Ha dingu i gimå’-ña ya ha na’faningkatgåo i tentago’-ña, kada unu konsu che’cho’-ña; ya ha otdin i taotåo gi trångka para u gef pulan. Atan i uriyan-miyu! Ti en tingu’ ngai’an nai para u fåttu i ma’gas i gima’, kåo gi lemlim tåotåo, kåo tatalu’ puengi, kåo chatanmak, pat gi dinekku’ i atdao. Cha’-miyu sesedi na u fåttu gotpi ya en fangginacha’ manmamaigu’. Håfa Hu sangåni hamyu, Hu såsangan para todu: “Na’fanlistu hamyu!”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIV OSINO I UTTIMU NA DAMENGGU GI SAKKAN KRISTO RAI</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiv-osino-i-uttimu-na-damenggu-gi-sakkan-kristo-rai/<p>
        <p>FINE’NA NA TINAITAI                                                                  Ez 34, 11-12. 15-17</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña i Saina i Yi’us: Guåhu mismu bai Hu pulan yan bai asisti i ga’-hu kinilu. Taimanu ha’ i pastot ni ha asisisti i ga’-ña kinilu yanggin finakcha’i gui’ gi halum i chinalapun kinilu, taiguennåo ha’ para asistek-ku ni ga’-hu kinilu. Bai Hu akudi siha ginin todu i lugåt anai manggaigi siha na manmachalalapun anai nupblådu i ha’åni yan homhum. Guåhu mismu bai Hu påstu i ga’-hu kinilu; Guåhu mismu bai Hu na’fandiskånsa siha, ilek-ña i Saina i Yi’us. Bai Hu ispiha i manmalingu, bai Hu konni’ tåtti i manabak, bai Hu be’i i manchitnudan, bai Hu na’fanhomlu’ i manmalångu, låo i manyommuk yan i manmetgut bai Hu yamak, sa’ Guåhu i pastot ni chumocho’gui i dinanchi. Intonsis, ilek-ña i Saina i Yi’us, låo hamyu ni ga’-hu kinilu, Guåhu bai Hu husga hamyu ya bai na’fansahngi i manmåolik ginin i manailayi, i kinilu siha ginin i chiba.</p>
<p>I finu’ i Saina.</p>
<p>INEPPIN I SÅTMU                                                                          Ps 23, 1-2. 2-3. 5-6</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi.</p>
<p>INEPPI…..</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>INEPPI …..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI …..</p>
<p>I minaolik ha’ yan i mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                               1 Cor 15, 20-26. 28</p>
<p>Un tinaitai ginin i fine’na na Kattan San Pablo para i taotåo ‘Corinth’</p>
<p>Hafane’lus:</p>
<p>Låo estegui’ i minagåhit na esta i Kristo mana’lå’la’ ginin i finatai, ya Guiya esti gumarantitiha na atyu siha i manmamaigu’ gi finatai u mana’fanlå’la’ lokkui’. Taimanu ha’ na måttu i finatai ginin un låhi, pues taiguennåo ha’ lokkui’ na u fåttu i lina’la’ ginin i finatai un låhi. Taimanu ha’ na todu i taotåo manmåtai put i mandanña’-ñiha yan si Adan, pues taiguennåo ha’ lokkui’ na todu u mana’fanlå’la’ ginin i finatai put i mandanña’-ñiha gi Kristo. Låo kada unu u mana’lå’la’ sigun gi tarihå-ña: i Kristo, fine’na; dispues, gi ha’ånin i finatton-ña, todu atyu siha i taotåo-ña. Dispues di ennåo u fåttu i uttimu; siempri i Kristo Ha gånna todu i esperituhåt na manmå’gas, åoturidåt, yan fuetsa, ya u intrega i Rainu guatu gi as Yu’us Tåta. Debidi u fanggubetna i Kristo astaki Ha gånna si Yu’us todu i inimigu ya Ha po’lu siha gi papa’ i addeng-ña. I uttimu na inimigu ni para u magånna era i finatai. Låo yanggin esta manmapo’lu todu siha gi papa’ i ginibetnan i Kristo, pues Guiya mismu, era i Lahi-ña, u po’lu Gui’ gi papa’ Yu’us, ni Guiya pumo’lu todu siha gi papå’-ña; ya ennåo nai siempri u fanggubetna si Yu’us kabålis gi hilu’ todu.</p>
<p>I finu’ i Saina.</p>
<p>IBANGHELIU                                                                                               Mt 25, 31-46</p>
<p>ÅLELUIA     Mk 11, 9,10</p>
<p>U MATUNA I RAINUN I TATÅ-TA AS DAVID NI PARA U FÅTTU!</p>
<p>Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña: “Yanggin måttu i Lahin i Taotåo kumu Rai, mañisiha yan todu i manånghit, siempri u fatå’chung gi tronun rai, ya i taotåo siha ginin todu i nasion u mana’fandanña’ gi me’nå-ña pues siempri Ha dibidi siha entri dos gurupu, taimanu ha’ i pastot yanggin ha na’sahngi i kinilu ginin i chiba: ya siempri Ha po’lu i kinilu gi agapa’-ña ya i chiba gi akagguen-ña. Dispues siempri i Rai Ha sangåni i taotåo siha gi agapa’-ña, ‘Fanmamaila’, sa’ mambinendisi hamyu as Tatå-hu! Maila’ ya en risibi i rainu ni mapripåra para hamyu desdi ki anai mafa’tinas i tanu’. Anai ñålang Yu’ en na’chotchu’ Yu’, må’hu Yu’ ya en na’gimin Yu’; istrangheru Yu’, ya en risibi Yu’ gi gima’-miyu, kisnuda Yu’ ya en na’minagågu Yu’; malångu Yu’ ya en asisti Yu’, mapresu Yu’ ya en bisita Yu’.’ Ya siempri i manunas u fanmanoppi: ‘Ngai’an, Asaina, nai in li’i’ Håo ñålang ya in na’chotchu Håo, pat må’hu ya in na’gimin Håo? Ngai’an nai in li’i’ Håo na istrangheru ya in kumbida Håo para i gima’-måmi, patsino kisnuda ya in na’minagågu Håo? Ngai’an nai in li’i’ Håo malångu pat mapreresu, ya manmåttu ham in bisita Håo?’ Siempri manineppi siha ni Rai, ‘Åmen bai Hu sangåni hamyu na yanggin en che’gui esti para unu gi mås takpapa’ gi esti siha i mañe’lu-hu, en cheche’gui para Guåhu!’ “Dispues siempri Ha sangåni atyu siha i manggaigi gi akagguen-ña, ‘Ritira hamyu giya Guåhu, gaigi i matdision Yu’us giya hamyu! Fañigi guatu gi taihinekkuk na guåfi ni mapripåra para i aniti yan i mananghet-ña! Anai ñålang Yu’ ti en na’chotchu Yu’, må’hu Yu’ ya ti en na’gimin Yu’; istrangheru Yu’ ya ti en risibi Yu’, kisnuda Yu’ ya ti en na’minagågu Yu’; malångu Yu’ ya ti en asisti Yu’, mapresu Yu’ ya ti en bisita Yu’. Ya siempri siha u fanmanoppi, ‘Ngai’an, Asaina, nai in li’i’ Håo ñålang, patsino må’hu pat istrangheru osino kisnuda pat malångu pat mapresu ya ti in asisti Håo?’ Siempri manineppi siha ni Rai, ‘Åmen, bai Hu sangåni hamyu, na yanggin ti en asisti unu gi mås takpapa’, Guåhu atyu i ti en asisti.’ Esti siha siempri u mana’fanhånåo para i taihinekkuk na kastigu, ya i manunas para i taihinekkuk na lina’la’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXIII DAMENGGU GI UTDINÅRIU NA TIEMPU A</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxiii-damenggu-gi-utdina%cc%8ariu-na-tiempu-a/<p>
        <p>FINE’NA NA TINAITAI Prv 31, 10-13. 19-20. 30-31</p>
<p>Un Tinaitai Ginin I Lepblun Sinan- Gan Siha</p>
<p>Yanggin mañodda’ i taotåo måolik na asagua, baliña ennåo ki i petlas siha.</p>
<p>I asaguå-ña låhi ha popo’lu i inanguk- kon-ña giya guiya, ya ni ngai’an nai u popbli. Mientras ki låla’la’ i palåo’an, ha chocho’gui i manmåolik, åhi’ ti i ma- nailayi para i asaguå-ña.</p>
<p>Mañuñuli’ magågun låna yan seda para u fama’tinas chinina ni kannai-ña.</p>
<p>Guiya mismu fuma’titinas i hilu yan tumutufuk i magågu. Geftåogui’paraimamopbli yanimang- gainisisidåt.</p>
<p>Fafa’baba i manguttitiba kurason yan malilingu i buninita; u ma’onra i palåo’an ni ma’å’ñåo ni Saina.</p>
<p>Nå’i gui’ ni apas i che’cho’-ña, ya u ma’onra ni todu i taotåo put i che’cho’-ña.</p>
<p>I Finu’ I Saina.</p>
<p>INEPPIN I SÅTMU PS 128, 1-2. 3. 4-5</p>
<p>Sa’ siempri un kånnu’ i kusetchan i fina’chu’cho’-mu; maguf håo ya un gefsaga:</p>
<p>INEPPI…..</p>
<p>Kalang meppa’ na råmas ubas i asaguå-mu palåo’an gi halum i gimå’- mu, i famagu’on-mu kalang tinanum ulibas gi uriyan i lamasa-mu.</p>
<p>INEPPI…..</p>
<p>atan ha’, sa’ taiguini u fanmabendisi i lalåhi ni manma’å’ñao ni Saina.</p>
<p>Puedi i Saina un binendisi ginin ‘Sion’, kosaki un såonåo gi minaguf Hirusalen todu i ha’ånin i lina’lå’-mu.</p>
<p>INEPPI…..</p>
<p>SIGUNDU NA TINAITAI 1TH5,1-6</p>
<p>Un Tinaitai Ginin I Fine’na Na Kattan San Pablo Para I Taotåo ‘Thessalonica’</p>
<p>Hafañe’lus, ti nisisåriu na bai in tugi’i hamyu put i ora yan i manera anai para u fanmasusedi esti siha. Hamyu mismu en sen tungu’ na i Ha’ånin i Saina para u fåttu taiguihi i sakki ni måfattu an puengi. Yanggin ilik-ñiha i taotåo, “Todu silensiu yan såfu,” ennåo nai siempri manhinigif ni distrosu! Siempri måttu chaddik parehu yan i puti-ña i palåo’an ni kumekefañagu, ya tåya’ u iskåpa.</p>
<p>Låo hamyu, hafañe’lus, manaigui hamyu gi halum homhum, ya i Ha’åni ti debidi u fått ya en fanhinengngang kalang i sakki. Todus hamyu iyun i inina, yan iyun i ha’åni. Åhi’, ti iyun i puengi osino i hinemhum hit. Intonsis, ti debidi ta fanmamaigu’ parehu yan i pumalu siha; debidi ta fanmagå’an yan ti mambulåchu.</p>
<p>I FINU’ I SAINA.</p>
<p>IBANGHELIU MT 25, 14-30</p>
<p>ÅLELUIA Jn 15, 4a, 5b</p>
<p>+ Un tinaitai ginin i såntu ibang- heliu sigun gi tinigi’ San Mateo</p>
<p>Ha sangåni si Jesus i mandisipulu-ña ni esti na fina’akumparasion:</p>
<p>“I rainun i langit kalang atyu i taotåo ni para u dingu i gimå’-ña sa’ ha hahas- su pumasehu; ha ågang i muchachu- ña siha ya ha na’faningkatgåo ni kosås-ña. Ha nå’i kadakuåt katgon- ña sigun gi kapasidat-ñiha: ha nå’i i unu singku mit pesus, i ottru dos mit pesus, yan i ottru mit pesus. Pues humånåo pumasehu. I muchåchu ni manå’i katgon-ña singku mit pesus humånåo ya ha na’facho’chu’ i salåppi’ ya mama’ganånsia singku mit pesus mås. Taiguini ha’ bidå- ña atyu i manå’i dos mit pesus ya mama’ganånsia dos mit pesus. Låo atyu na muchåchu i manå’i katgon-ña mit pesus, humånåo ya mangguad- duk hoyu gi tanu’ ya ha tåtni i salåppi’ i ma’gås-ña.</p>
<p>“Åpmam na tiempu maloffan, dispues måttu i ma’gas-ñiha ya mang- ginagåo siha kuenta. I muchåchu ni manå’i singku mit pesus humålum ya ha intrega kuntodu i fina’tinås-ña singku mit pesus. Ilek-ña, ‘Siñot, un nå’i yu’ singku mit pesus, atan ha’, sa’ estegui’ singku mit mås ni fina’tinås- hu.’ Ilek-ña i ma’gas, ‘Måolik bidå- mu yan fiet håo na muchåchu! Ya put i fiet håo umadahi i dididi’, bai hu na’ingkatgåo håo ni mandångkulu. Maila’ hålum ya un gosa i minagof- fu.’ I muchåchu ni manå’i dos mit pesus humålum. Ilek-ña, ‘Siñot, un nå’i yu’ dos mit pesus, atan ha’, sa’ estegui’ dos mit mås fina’tinås-hu.’ Ilek-ña i ma’gas, ‘Måolik bidå-mu yan fiet håo na muchåchu! Ya put i fiet håo umadahi i dididi’, bai hu na’ingkatgåo håo ni mandångkulu. Maila’ hålum ya un gosa i minagof- fu.’ Dispues humålum atyu na muchåchu i manå’i mit pesus ya ilek-ña, ‘Siñot, hu tungu’ na taklalu’ håo na tåotåo: mangongo’ku’ håo gi ti tinanom-mu, mangusesetcha håo gi ti sinatpem-mu simiya. Put i ma’a’ñåo- hu nu hågu, humånåo yu’ ya hu tåtni i salappe’-mu gi edda’. Pues estegui’ i iyom-mu.’ Ilek-ña i ma’gas, ‘Tailayi yan gagu’ håo na muchåchu! Na ada ti un tungu’ na mangongo’ku’ yu’ gi ti tinanom-hu, ya mangusesetcha yu’ gi ti sinatpek-ku simiya? Ennåo mina’ debi mohun di un dipusita i kepblek- ku gi bangku, ya gi finattok-ku bai hu risibi i kepblek-ku yan intires. Pues åmut gui’ ni salåppi’ ya en na’i ennåo i guaha dies mit pesus. Maseha håyi ni gai guinaha, u manå’i mås, ya siempri sosopbla; låo atyu i tåya’ guinaha-ña, kuntodu i dididi’ na guinaha-ña u ma’åmut. På’gu put ennåo i tai setbi na muchåchu–daggåo gui’ huyung gi fina’homhum; ya ennåo nai u kasao yan u na’chikchik i nifen-ña.’</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxii-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Wis 6, 12-16</p>
<p>Un tinaitai ginin i Lepblun Tinemtum</p>
<p>Låmlam yan ti u maya’ i Tinemtum,</p>
<p>yan ti mapput mali’i’ ni atyu siha i gumuaiya gui’,</p>
<p>yan ti mapput masodda’ ni atyu siha i umispipiha gui’.</p>
<p>Listu ha na’matungu’ gui’ kun tiempu nu atyu siha i umispipiha gui’;</p>
<p>atyu i numanangga gui’ gi chatangmak ti u dimålas,</p>
<p>sa’ siempri ha sodda’ gui’ matåta’chung gi trangkån-ña;</p>
<p>Sa’ maseha un hassu ha’ gui’, kabålis ennåo na kinumprendi,</p>
<p>ya atyu i bumebela put guiya siempri tåya’ chathinasson-ña;</p>
<p>Sa’ lumililiku’ gui’ ha ispipiha atyu siha i mandiknu nu guiya,</p>
<p>yan sen maguf ha na’a’annuk gui’ nu siha mientras manhåhanåo,</p>
<p>yan mafåttu gui’ para u fanali’i’ gi todu i hinassun-ñiha.</p>
<p>I finu’ i Saina.</p>
<p>INEPPIN I SÅTMU                                                              Ps 63, 2. 3-4. 5-6. 7-8</p>
<p>O Yu’us, Hågu Yu’os-su– Hågu hu aliligåo!</p>
<p>I sinsen-hu mahåhalang nu Hågu; ya i anti-hu måma’hu,</p>
<p>Kalang i tanu’ ni anglu’, tai lina’la’, yan tai hanum.</p>
<p>INEPPI…..</p>
<p>Pues hu ispiha Håo gi halum i santuåriu</p>
<p>para bai hu li’i’ i minetgot-mu yan i gloriå-mu.</p>
<p>Sa’ mås dångkulu na minaolik i mina’ase’-mu ki i lina’la’;</p>
<p>i labios-su siempri un tinina!</p>
<p>INEPPI…..</p>
<p>Siempri taiguini para tunå-hu nu Hågu mientras yu’ låla’la’;</p>
<p>bai hu håtsa hulu’ i kannai-hu, ya siempri bai hu ågang i na’ån-mu.</p>
<p>Siempri satisfetchu i anti-hu taiguihi yanggin gumuput yu’,</p>
<p>ya u maguf i labios-su ya i pachot-tu un tinina.</p>
<p>INEPPI…..</p>
<p>Bai hu hahassu Håo gi hilu’ kattrek-ku,</p>
<p>yan durånti i puengi Hågu bai hu hahassu</p>
<p>Na Hågu magåhit i ayudantek-ku,</p>
<p>ya umessalåo yu’ maguf gi papa’ i ánining i pappam-mu.</p>
<p>INEPPI…..</p>
<p>SIGUNDU NA TINAITAI                                                               1 Thes 4. 13-18</p>
<p>Un tinaitai ginin i fine’na na kåttan San Pablo para i taotåo ‘Thessalonica’</p>
<p>Håfañe’lus, manmalagu’ ham na en tingu’ i minagåhit put atyu siha i esta manmåtai, para mungnga na en fantristi, taiguihi i taotåo siha ni tåya’ inangokkun-ñiha. Hita ta honggi na måtai yan lumå’la’ ta’lu si Jesus, ya put ennåo na ta honggi na si Yu’us siempri Ha konni’ tåtti yan si Jesus atyu siha i manmåtai ni manmanhonggi giya Guiya. Esti i in fanå’na’gui hamyu på’gu era fina’nå’guin Yu’us: hita ni manlåla’la’ gi finattun i Saina ti u fanmo’nåña ki atyu siha i esta manmåtai. Siempri måttu i a’gang na otdin, i bos i atkånghit, i sunidun i kutnetan Yu’us, ya siemrpi i Saina mismu u tunuk på’pa’ ginin i langit. Atyu i manmåtai na manmanhonggi gi Kristo u fangahulu’ fine’na; dispues hita ni manlåla’la’ guihi na tiempu siempri mana’fandanña’ yan siha gi mapagåhis para ta fanali’i’ yan i Saina gi airi. Gi taiguini na siempri todu i tiempu manhihita ha’ yan i Saina. Intonsis, fanakunsuela unu yan ottru ni esti siha na palåbra.</p>
<p>I finu’ i Saina.</p>
<p>IBANGHELIU                                                                                               Mt 25, 1-13</p>
<p>ÅLELUIA     Mt 24:42a, 44</p>
<p>TI EN TINGU’ NGAI’AN PARA FATTON-ÑA I LAHIN I TAOTÅO.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i mandisipulu-ña ni esti na fina’akumparasion:</p>
<p>“Atyu na ha’åni siña ta akumpåra i Rainun i langit yan i dies na famalåo’an ni machuli’ i fallut-ñiha ya manhånåo para u mataggam i nobiu. Singku giya siha mamfrihona yan singku manomtum. I mamfrihona machuli’ i fallut-ñiha låo ti manmañuli’ mås låña, ya i manomtum manmañuli’ mås låña fuera di i gaigi gi fallut-ñiha. Umatrasåo fatton-ña i nobiu ya matutuhun mansikat i famalåo’an astaki manmaigu’. “Gi tatalu’ puengi guaha umessalao hulu’ ilelek-ña, ‘Estegui’ i nobiu! Fanmamaila’ ya en kenni’!’ Manmakmåta dies na famalåo’an ya ma’arekla i fallut-ñiha. I mamfrihona na famalåo’an ilik-ñiha ni manomtum, ‘Nå’i ham dididi’ lañan-miyu sa’ mangekematai i kandit-måmi.’ Manmanoppi i manomtum na famalåo’an, ‘Mungnga, put fabot, sa’ siempri ni hami ti mannahung. Måolekña, en fanhånåo para i tenda ya en fanmamåhan dididi’.’ Pues manhånåo para i tenda i singku na mamfrihona, ya mientras manggagaigi gi tenda måttu i nobiu. I singku na manomtum mancháhalum yan i nobiu gi fandånggu, dispues makandålu i petta. “Ti åpmam, manmåttu i pumalu na famalåo’an. Manessalåo gi sanhiyung, ‘Siñot, siñot! Na’fanhålum ham!’ Manoppi i nobiu, ilek-ña, ‘Åmen, hekkua’ adai, ti hu tungu’ håyi hamyu.’ ” Ha na’fåkpu’ si Jesus i leksion ya ilek-ña, “Gof adahi hamyu, sa’ ti en tingu’ ngai’an i ha’åni osino håfa i ora.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXXI DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxxi-damenggu-gi-utdinariu-na-tiempu/<p>
        <p>FINE’NA NA TINAITAI                                                                  Mal 1, 14b-2. 2b. 8-10</p>
<p>Un tinaitai ginin i Lepblun i Prufeta as ‘Malachi’</p>
<p>Må’gas Yu’ na Rai, ilek-ña iSainani ehetsitu siha,</p>
<p>ya i na’ån-hu siempri mama’añågui gi entalu’ i nasion siha.</p>
<p>Intonsis, mamåli’, esti na månda para hamyu:</p>
<p>Yanggin ti en pe’lu gi kurason-miyu,</p>
<p>na para en na’i i na’ån-hu ni gloria, ilek-ña iSainani</p>
<p>ehetsitu siha,</p>
<p>Bai na’hanågui hamyu un matdision</p>
<p>ya i bendision-miyu bai Hu tulaika para matdision.</p>
<p>En bira hamyu ginin i dinanchi na chålan,</p>
<p>ya en eppuk meggai para u fanlachi ginin i finanå’guin-miyu;</p>
<p>En yilang i kuntråtan Levi,</p>
<p>ilek-ña iSainani ehetsitu siha.</p>
<p>Intonsis, Guahu bai Hu na’fanmachatli’i’</p>
<p>yan bai Hu na’fanakpapa’ hamyu gi me’nan todu i taotåo siha,</p>
<p>Sa’ put i ti en kimpli i finana’guek-ku siha,</p>
<p>ya en na’annuk na guaha en fabobot gi disision-miyu.</p>
<p>Ada ti todus hit unu ha’ Tatå-ta?</p>
<p>Ada ti un Yu’us ha’ fuma’tinas hit?</p>
<p>Pues sa’ put håfa na ta yulang i inangukot-ta unu kada unu,</p>
<p>ya ta yulang i kuntråtan i tatå-ta siha?</p>
<p>I finu’ i Saina.</p>
<p>INEPPIN I SÅTMU                                                                                      Ps 131, 1. 2. 3</p>
<p>OAsaina, ti banidosu i kurason-hu,</p>
<p>ni ti subetbiu i matå-hu;</p>
<p>Ti hu e’ega’ga’ atyu siha i mandangkulu na kosas,</p>
<p>atyu siha na kosas i manmapput para guåhu.</p>
<p>INEPPI….</p>
<p>Inlugåt, kuntentu i anti-hu,</p>
<p>mamatkikilu ha’ kalang i magunus na påtgun.</p>
<p>Kalang i magunus na påtgun ni sinasaddi as nanå-ña,</p>
<p>taiguennåo i anti-hu gi sanhalom-hu.</p>
<p>INEPPI…..</p>
<p>Israhet, fanangokku giSaina,</p>
<p>på’gu yan todu i tiempu.</p>
<p>INEPPI…..</p>
<p>SIGUNDU NA TINAITAI                                                               1 Thes 2, 7b-9. 13</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Låo mampasensia ham anai manhihita, kalang i nana ni ha adadahi i famagu’on-ña.</p>
<p>Put i ginefli’i’-måmi nu hamyu na manlistu ham para ta fanhita gi Maolik na Nutisia ni ginin as Yu’us yan gi lina’la’-måmi mismu. Kiridun-måmi hamyu! Siguru na en hahassu ha’, håfañe’lus, na duru ham manmacho’chu’! Manmachocho’chu’ ham ha’åni yan puengi putno in atburota hamyu mientras in setmumuni hamyu ni Maolik na Nutisia ginin as Yu’us.</p>
<p>Yan put esti na rason na todu i tiempu in nana’i gråsia si Yu’us. Anai in chili’i hamyu ni minsåhin Yu’us, åhi’ ti en hinguk yan en aksepta kumu minsahin tåotåo låo kumu minsåhi ginin as Yu’us, ya hunggan magåhit ginin as Yu’us. Si Yu’us machocho’chu’ giya hamyu ni manmanhonggi.</p>
<p>I finu’ i Saina.</p>
<p>IBANGHELIU                                                                                               Mt 23, 1-12</p>
<p>ÅLELUIA</p>
<p>UNU HA’ MA’ESTRUN-MIYU: I ASAINA AS JESUKRISTO!</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i linahyan tåotåo yan i mandisipulu-ña: “I manma’estrun i Lai yan i MamFarisehu matahgui si Moises kumu manma’estru; put esti, na che’gui yan dalalaki todu i mantinagu’ hamyu. Låo cha’-miyu dalalalaki ihemplun-ñiha. Ti mapraktitika håfa setmun-ñiñiha.</p>
<p>Manmagoddi manmakkat na kåtgu siha, ni makkat ma’uma, para u fanmapo’lu gi apågan ottru tåotåo siha, låo ti u mana’kalamtin un kålulut para u fanmanayuda. Todu i bidan-ñiñiha manmachochu’gui para u fanmali’i’. Atan ha’ i bandera gi ilun-ñiha yan gi agapa’ na kannai-ñiha anai manggaigi i tinigi’ ginin i eskritura sa’ mansen dangkulu! Atan lokkui’ sa’ mansen anakku’ i petlas gi magagun-ñiha. Gof yan-ñiha i onråo na tå’chung gi giput yan i yamo’nana na siya gi sinagoga, gof yan-ñiha manmasaluda kun rispetu gi pupbliku yan para u fanma’ågang ‘Rabbi’. Låo hamyu, cha’-miyu fanma’å’agang ‘Rabbi’. Unu ha’ gi entalu’-miyu Ma’estru, sobri todu hamyu mañe’lu. Cha’-miyu a’agang ni håyi guini gi tanu’ ‘Tatan-miyu’. Unu ha’ Tatan-miyu, Guiya ni gaigi gi langit. Cha’-miyu fanma’å’agang ‘Ma’estru’. Unu ha’ Ma’estrun-miyu, i Misihas. I mås takkilu’ gi entalu’-miyu debidi u setbi i pumalu. Maseha håyi ni muna’takkilu’ maisa gui’ u mana’takpapa’, låo maseha håyi ni muna’takpapa’ maisa gui’ u mana’takkilu’.</p>
<p>I Ibangheliun i Saina.</p>

        </section>
        <hr>
        
        <section>
        <h1>XXX DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxx-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Ex 22, 20-26</p>
<p>Un tinaitai ginin i Lepblun Exodus</p>
<p>Taiguini ilekña iSaina:</p>
<p>“Cha’-miyu mumattrårata osino heheñu’ påpa’ i istrangheru, sa’ ginin un tiempu manistrangheru hamyu gi tanu’ i ManIhipto. Cha’-miyu mumattrårata ni håyi na bi’uda osino i manaisaina na famagu’un. Yanggin siakåsu na en mattråta siha ya ma’ågang Yu’, siguru na siempri Hu hunguk i inagang-ñiha. Siempri fumigan i linalalo’-hu, ya bai Hu punu’ hamyu ni sapbli; taiguennåo na siempri mambi’uda i asaguan-miyu, yan i famagu’un-miyu manaisaina.</p>
<p>“Yanggin manna’ayåo hamyu salåppi’ para un popbli na bisinu gi entalu’ i taotåo-hu, cha’-miyu cheche’gui taiguihi i mannana’ayåo salåppi’ ni mandimåmanda intires ginin siha. Yanggin en ge’ti i magågun i prohimu put i para en na’siguru na inapåsi håo tåtti, debidi en na’na’lu tåtti åntis di u måtchum i atdåo; sa’ esti ha’ na magågu para tampen-ña. Håfa ottru magagu-ña para maigu’? Yanggin ha ågang Yu’, siempri bai Hu hunguk gui’; sa’ yo’asi’ Yu’.”</p>
<p>I finu’ i Saina.</p>
<p>INEPPIN I SÅTMU                                                              Ps 18, 2-3. 3-4. 47. 51</p>
<p>Hu gofli’i’ Håo, OAsaina, Hågu i fuetsåk-ku.</p>
<p>OAsaina, Hågu i atcho’-hu, i fanliheng-hu yan i nana’librek-ku.</p>
<p>INEPPI…..</p>
<p>Yu’os-su, Hågu muna’a’attuk yu’ na åtchu’,</p>
<p>Hågu i pattang-hu, i sumåtba yu’ na kånghilun, i fanatok-ku!</p>
<p>Umessalåo yu’, u matuna iSaina,</p>
<p>esta mana’såfu yu’ ginin i maninimigu-hu.</p>
<p>INEPPI…..</p>
<p>Låla’la’ iSainayan u matuna i Atcho’-hu!</p>
<p>U mana’takkilu’ si Yu’us i nana’librek-ku.</p>
<p>Hågu muna’fanggånna mandångkulu na gera i rai,</p>
<p>ya kariñosu Håo ni atyu i Un olius.</p>
<p>INEPPI…..</p>
<p>SIGUNDU NA TINAITAI                                                                           1 Thes 1, 5c-10</p>
<p>Un tinaitai ginin i fine’na na Kattan San Pablo para i taotåo ‘Thessalonica’</p>
<p>Hafañe’lus:</p>
<p>Hamyu en tingu’ ha’ taimanu lina’la’-måmi anai iståba manhihita; para i minaolik-miyu ha’ atyu siha. En dalalaki i ihemplun-måmi yan i Saina; ya maseha meggai minaså’pit-miyu, en risibi ha’ kun minaguf i mensåhi ni mafåttu ginin i Espiritu Såntu. Intonsis manhuyung hamyu ihemplu para atyu siha i manmanhonggi giya ‘Macedonia’ yan ‘Achaia’. Ti put i mensåhi ha’ put i Saina humuyung ginin hamyu para todu iya ‘Macedonia’ yan ‘Achaia’, låo kuntodu i nutisia put i hinenggin-miyu gi as Yu’us måttu gi todu i lugåt. Intonsis tåya’ mås para bai in tingu’. Todu atyu siha na tåotåo masåsangan taimanu hamyu na en risibi ham anai in bisita hamyu, yan taimanu na en bira hamyu ginin i manma’adoran i mamfåtsu na yu’us para guatu gi as Yu’us, para en setbi i magåhit yan låla’la’ na Yu’us yan para u manangga i finattun i Lahi-ña ginin i langit–i Lahi-ña as Jesus, ni Guiya muna’lå’la’ ginin i finatai ni Guiya rumiskåta ham ginin i linalålu’ Yu’us ni para u fåttu.</p>
<p>I finu’ i Saina.</p>
<p>IBANGHELIU                                                                                               Mt 22, 34-40</p>
<p>ÅLELUIA     Jn 14. 23</p>
<p>YA U GUINAIYA GUI’ AS TATÅ-HU, YA BAI IN</p>
<p>FANMÅTTU GUATU GIYA GUIYA.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Anai mahunguk ni MamFarisehu na Ha na’fanmamatkilu si Jesus i ‘Sadducees’, manetnun siha; ya unu giya siha, era un abugåo, put i para u na’kegoddun si Jesus, ha faisin Gui’, “Ma’estru, håfa mås takkilu’ na tinagu’ gi Lai? Ineppi gui’ as Jesus, ” ‘Gofli’i’ i Saina i Yi’os-mu yan todu i kurason-mu, yan todu i anti-mu, yan todu i hinassom-mu.’ Estegui’ i mås takkilu’ yan i finene’na na tinagu’. Uma’achuli’ esti yan i sigundu: ‘Gofli’i’ i prohimu-mu taiguihi i un gofli’i’ håo.’ Esti i dos na tinagu’ fundasion todu i Lai, yan kuntodu i mamprufeta siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIX DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxix-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Is 45:1, 4-6</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSainaas Cyrus, guiya ni Ha olius,</p>
<p>ni Ha go’ti i agapa’ na kannai-ña,</p>
<p>para u gånna i nasion siha gi me’nå-ña,</p>
<p>yan para u tågu’ i rai siha gi sitbision-ña,</p>
<p>para u fanmababa i petta siha gi me’nå-ña,</p>
<p>yan ti para u fanmakandålu i trångka siha:</p>
<p>Put si Jacob, i tentago’-hu,</p>
<p>tåotåo Israhet, i inatyek-ku,</p>
<p>Esta Hu ågang håo ni na’ån-mu,</p>
<p>Hu nå’i håo un titulu, maseha ti un tungu’ Yu’.</p>
<p>Guåhu iSainaya tåya’ ottru,</p>
<p>tåya’ Yu’us fuera di Guåhu.</p>
<p>Guåhu numå’i håo åtmas, maseha ti un tungu’ Yu’,</p>
<p>kosaki desdi i kinahulu’ i atdao astaki måtchum</p>
<p>u matungu’ ni taotåo siha na tåya’ ottru fuera di Guåhu.</p>
<p>Guåhu iSaina, tåya’ ottru.</p>
<p>I finu’ i Saina.</p>
<p>INEPPIN I SÅTMU                                                              Ps 96:1, 3, 4-5, 7-8, 9-10</p>
<p>Kantåyi iSainanuebu na kånta;</p>
<p>kantåyi iSaina,todus i tanu’.</p>
<p>Sångan i gloriå-ña gi entalu’ i nasion siha;</p>
<p>gi entalu’ i taotåo siha, i manna’manman na fina’tinås-ña.</p>
<p>INEPPI…..</p>
<p>Sa’ må’gas iSainayan takkilu’ i matunå-ña,</p>
<p>Guiya para u mama’a’ñågui gi hilu’ todu i yi’us siha.</p>
<p>Sa’ tåya’ bidan-ñiñiha i yi’us i nasion siha,</p>
<p>låo iSainaGuiya fuma’tinas i langit.</p>
<p>INEPPI…..</p>
<p>Nå’i iSaina, hamyu ni familian nasion siha,</p>
<p>nå’i iSainagloria yan i minetgut;</p>
<p>nå’i iSainani Ha miresi i na’ån-ña na gloria!</p>
<p>Fanmañuli’ guatu rigålu, ya fanhålum gi templon-ña.</p>
<p>INEPPI…..</p>
<p>Saluda iSaina, gåtbu i sinantos-ña.</p>
<p>Fanlåolåo gi me’nan Yu’us, todus hamyu ni manggaigi gi tanu’;</p>
<p>sångan gi entri i nasion siha: ISainarai Gui’.</p>
<p>Si Yu’us Ha gubebetna i taotåo, Ha trårata parehu.</p>
<p>INEPPI…..</p>
<p>SIGUNDU NA TINAITAI                                                                           1 Thes 1:1-5b</p>
<p>Un tinaitai ginin i finene’na na Kattan San Pablo para i taotåo ‘Thessalonica’</p>
<p>Ginin as Pablo, yan ‘Silas’, yan Timoteo–Para i taotåo siha gi Gima’Yu’us ‘Thessalonica’, ni manggaigi gi as Yu’us Tåta yan i Saina as Jesukristo: I gråsia yan i pås u iyun-miyu.</p>
<p>Todu i tiempu in nana’i gråsia si Yu’us put hamyu todus yan todu i tiempu in mensiosiona hamyu gi tinayuyut-måmi. In hahassu gi me’nan i Yi’os-ta yan Tatå-ta na en praktitika i hinenggin-miyu, yan ginin i ginefli’i’-miyu na duru hamyu manmacho’chu’, yan fitmi i inangokkun-miyu gi Saina as Jesukristo. Mañe’lu-hu, in tingu’ ha’ na mangguinaiya hamyu as Yu’us ya esta maninatyik hamyu para iyon-ña.  Anai in chili’i hamyu ni Maolik na Nutisia åhi’ ti gi palåbra ha’ låo kuntodu minetgut yan kuntodu gi Espiritu Såntu, yan kuntodu i kabålis na siguridåt na manmagåhit atyu siha.</p>
<p>I finu’ i Saina.</p>
<p>IBANGHELIU                                                                                               Mt 22, 15-21</p>
<p>ÅLELUIA     Phil 2:15d-16a</p>
<p>SA’ EN UFRERISI SIHA NI FINU’ LINA’LA’.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Manhånåo i MamFarisehu ya matutuhun maplanuyi taimanu nai para u mana’goddun si Jesus ginin i fino’-ña. Mana’fanhånåo i disipulun-ñiha yan atyu siha i dumalalalaki si Hirodes guatu gi as Jesus ya mafaisin Gui’, “Ma’estru, in tingu’ na i minagåhit ha’ Un såsangan yan mama’nåna’gui Håo ni chachalan Yu’us sinseramenti. Ti ume’eklasi Håo yan ti ma’å’ñåo Håo håfa para u masångan ni taotåo. Pues sangåni ham fan ni upiñon-mu put esti na kåosa: Kåo kumbeni na u ma’apåsi i kuntribusion para i imperadot pat åhi’?” Ha ripåra si Jesus i baba na hinassun-ñiha ya ilek-ña nu siha, “Sa’ håfa na en na’kekegoddun Yu’, hamyu ni manhipokritu? Fanu’i Yu’ nu i salåppi’ ni ma’u’usa para i kuntribusion.” Anai manå’i Gui’ un pidåsun salåppi’ i Romånu, Ha faisin siha, “Håyi gái ímahen yan håyi gai na’an esti?” Manmanoppi siha, “Iyun Caesar.”</p>
<p>Pues ennåo na ilek-ña nu siha, “Intonsis, apåsi si Caesar ni iyun Caesar yan apåsi si Yu’us ni iyun Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVIII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxviii-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Is 25, 6-10a</p>
<p>Un tinaitai ginin i Lepblun i Prufeta as Isaias</p>
<p>Guini na sabåna iSainani ehetsitu siha</p>
<p>para u na’guaha para todu i taotåo</p>
<p>un guput ni mansustånsia na nengkannu’ yan måolik na binu,</p>
<p>månngi’, sustånsia na nengkannu’ yan i mås gåsgas yan</p>
<p>måolik na binu.</p>
<p>Guini na sabåna nai para u yulang</p>
<p>i litun puminiti ni tumåtampi i taotåo siha,</p>
<p>yan i balutan ni tumåtampi todu i nasion siha;</p>
<p>Guiya para u yulang i finatai para todu i tiempu.</p>
<p>I Saina as Yu’us para u såosåo</p>
<p>todu i lagu’ siha ginin todu i mata;</p>
<p>para U na’suha i disgråsian i taotåo-ña siha</p>
<p>ginin interu i tanu’; sa’ kumuentus esta iSaina.</p>
<p>Guennåo na ha’åni siempri u masångan:</p>
<p>“Atan ha’ i Yi’os-ta, Guiya ta ispipiha para u na’fansåfu’ hit!</p>
<p>Guiya esti iSainani ta a’atan;</p>
<p>maila’ ya ta fanmaguf sa’ ha na’fanlibri hit!”</p>
<p>Sa’ para u såga i kannai iSainaguini na sabåna.</p>
<p>I finu’ i Saina.</p>
<p>INEPPIN I SÅTMU                                                                          Ps 23, 1-3a, 3b-4, 5, 6</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…..</p>
<p>Ha gigiha yu’ gi dinanchi na chålan</p>
<p>put i na’ån-ña.</p>
<p>Achukka’ mamomokat yu’ gi hemhum na kañåda,</p>
<p>tåya’ tailayi ma’añåo-hu; sa’ gaigi Håo gi fi’on-hu</p>
<p>Un gogo’ti i galuti-mu yan i baston-mu</p>
<p>ni numåna’i yu’ ånimu.</p>
<p>INEPPI…..</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…..</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…..</p>
<p>SIGUNDU NA TINAITAI                                                               Phil 4, 12-14, 19-20</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafañe’lus:</p>
<p>Hu chagi chinatsaga yan hu chagi ginefsaga. Esta hu kumprendi esti na sikretu, put ennåo na maseha månu, pat maseha ngai’an, kuntentu yu’, måseha ñålang pat håspuk yu’, maseha bula pat dididi’ ha’ guinaha-hu. Sufisienti yu’ minetgut ni Ha nå’i yu’ i fuetsan i Kristo para bai hu sungun todu klåsin kundision.</p>
<p>Sin embåtgu, mansen måolik hamyu nu guåhu durånti anai guaha atburutu-hu.</p>
<p>I Yi’os-su en fannina’i ginin i Kristo Jesus ni todu i en nisisita ginin i riniku-ña.Gloria para todu i tiempu para i Yi’os-ta yan Tatå-ta! Åmen.</p>
<p>I finu’ i Saina.</p>
<p>IBANGHELIU                                                                                               Mt 22, 1-14</p>
<p>ÅLELUIA     cf. Eph 1:17-18</p>
<p>MATAN I KURASON-TA, KOSAKI SIÑA TA LI’I’ TAIMANU          TINAKKILO’ÑA ATYU NA KLÅSIN NINANGGA NI MANMA’Å’AGANG HIT GUATU.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ha tutuhun ta’lu si Jesus kumuentusi i manmå’gas mamåli’ yan i manåmku’ i taotåo siha,</p>
<p>Ha u’usa fina’akumparasion.</p>
<p>“I Rainun i langit siña ma’akumpåra yan un rai ni ha fandangguyi i lahi-ña. Ha na’fanhånåo i tentago’-ña para u fanma’ågang atyu siha i manmakumbida para i fandånggu låo ti manmalagu’ manmåttu. Numa’hanåo ta’lu ottru tentågu’ siha ya ilik-ñiha, ‘Sangåni atyu siha i manmakumbida na esta mampriparåo todu i nengkannu’! Manmapunu’ esta i tureti yan i mana’fañotchu mai’is na guaka; todu esta priparåo. Fanmamaila’ para i fandånggu.’ Guaha siha ti umekkunguk i imbetasion ya manhånåo gi hinanao-ñiha, unu para i lanchon-ña, i ottru para i bisnes-ña, i pumalu siha mamantieni i tentågu’, manma’insutta, yan manmapunu’. Nina’sen bubu i rai ya ha na’fanhånåo i sindalu-ña siha para u fanmapunu’ atyu siha i manmamunu’ yan para u masonggi i sengsung-ñiha. Dispues ilek-ña ni tentago’-ña: ‘I fandånggu esta priparåo, låo atyu siha i manmakumbida ti mandiknu manmåttu. Put esti na debidi en fanhuyung gi katsåda siha yan en kumbida para i fandånggu todu i asodda’-miyu.’ Intonsis, manhånåo i tentågu’ para i katsåda siha ya manmakonni’ todu i asodda’-ñiha, parehu ha’ manmåolik pat mambåba ya ginin ennnåo na bumula tåotåo-ña i giput. Låo anai humålum i rai para u li’i’ i kumbiti, ha li’i’ un tåotåo ni ti minagågagu magagun guput. Ilek-ña nu guiya, ‘Amigu, taimanu fattom-mu mågi guini ni ti asentådu magagu-mu?’ Tåya’ ineppen-ña i taotåo. Pues ilek-ña i rai ni tentago’-ña siha, ‘Geddi i kannai-ña yan i addeng-ña ya yiti’ gui’ huyung gi halum homhum para u kasao yan u na’chichik i nifen-ña.’ “Meggai manmakumbida, låo dididi’ ha’ manma’atyik.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVII DAMENGGU GI UTDINÅRIU NA TIEMPU</h1>
        <p><strong>Date:</strong> October 7, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvii-damenggu-gi-utdinariu-na-tiempu/<p>
        <p>FINE’NA NA TINAITAI                                                                                   Is 5, 1-7</p>
<p>Un tinaitai ginin i Lepblun i Prufeta as Isaias</p>
<p>Sedi yu’ på’gu ya bai hu kånta put i amigu-hu,</p>
<p>i kantan i amigu-hu put i gualo’-ña ubas.</p>
<p>Gai gualu’ ubas i amigu-hu</p>
<p>un måolik na tånu’ gi kantun i eksu’;</p>
<p>Ha guadduk i edda’, ya ha rikohi i atchu’,</p>
<p>ya ha tåtmi i mås måolik na ubas;</p>
<p>Manhåtsa tori para mamulan,</p>
<p>ya mangguadduk para mamugu’ ubas.</p>
<p>Dispues ha nangga na u guaha kusetchan ubas,</p>
<p>låo i tinekchå’-ña manma’aksum na ubas.</p>
<p>Intonsis, hamyu ni taotåo Hirusalen yan lalåhin Hudah,</p>
<p>hamyu para en hisga yu’ osino i gualu’ ubas;</p>
<p>Håfa mås debidi bai hu cho’gui para i gualo’-hu ubas</p>
<p>ya ti hu cho’gui?</p>
<p>Sa’ put håfa na anai manispiha yu’ kusetchan ubas,</p>
<p>manokcha’ manma’aksum na ubas?</p>
<p>På’gu bai na’tungu’ håo</p>
<p>håfa para bai hu cho’gui ni gualo’-hu ubas;</p>
<p>Bai na’suha i kellat, bai pastuyi,</p>
<p>bai hu yulang i kellat ni prumutetehi, ya u magatcha’!</p>
<p>Hunggan, bai hu yamak:</p>
<p>ti u malåbbun yan ti u mana’manñaña’ eddå’-ña,</p>
<p>bai hu sotta ya u china’guåni ni tituka’ siha;</p>
<p>Bai hu otdin i mapagåhis</p>
<p>para cha’-ña u’uchan gi hilo’-ña.</p>
<p>I gualo’-ña ubas iSainani ihetsitu era i gima’ Israhet,</p>
<p>ya i lalåhin Hudah siha i Ha guaiya na tinanom-ña;</p>
<p>Ha nanangga na para u macho’gui i maolik, låo håga’ Ha li’i’!</p>
<p>Ha nanangga na u macho’gui i tinas,</p>
<p>låo i nina’lamin-ñiha mane’essalåo para u guaha hustisia.</p>
<p>I finu’ i Saina.</p>
<p>INEPPIN I SÅTMU                                                  Ps 80, 9. 12. 13-14. 15-16. 19-20</p>
<p>Un transplånta un sinisu ginin Ihipto;</p>
<p>Un dulalak i nasion siha ya Un tåtmi gui’.</p>
<p>Manråmas huyung asta i tasi,</p>
<p>i sinisu-ña asta i sadduk.</p>
<p>INEPPI…..</p>
<p>Håfa na Un yamak påpa’ i kellåt-ña siha,</p>
<p>ya håyi ha’ maloffan måmfi’ fruta?</p>
<p>Magatcha’ todu ni babuin halum tånu’,</p>
<p>yan kinannu’ ni manmachålik na gå’ga’.</p>
<p>INEPPI…..</p>
<p>Bira Håo ta’lu,Asainani ehetsitu siha;</p>
<p>talakpapa’ ginin i langit ya Un li’i’;</p>
<p>atendi esti na tinanum,</p>
<p>yan prutehi håfa tinanom-ña i agapa’-mu,</p>
<p>i lahin i taotåo ni Hågu mismu muna’metgut.</p>
<p>INEPPI…..</p>
<p>Pues ennåo na ni nungka ta’lu nai in fañuha ginin Hagu;</p>
<p>nå’i ham nuebu na lina’la’, ya bai in agang i na’ån-mu.</p>
<p>OAsaina,Yu’us i ehetsitu siha, na’fana’lu ham tåtti;</p>
<p>fanatan påpa’ ginin i langit ya Un såtba ham.</p>
<p>INEPPI…..</p>
<p>SIGUNDU NA TINAITAI                                                                          Phil 4, 6-9</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafane’lus:</p>
<p>Cha’-miyu fanchachat hinassu ni put håfa, låo gi todu i tinayuyut-miyu gågåo si Yu’us ni nisisidat-miyu, todu i tiempu fanmanggågåo ginin i kurason-miyu ni bula agradesimentu.Ya i pås Yu’us, ni takkilo’ña ki i kinemprendin tåotåo, u inadahi i kurason yan i hinassun-miyu ya cha’-ñiha fana’adispatta yan i Kristo Jesus.</p>
<p>Putlus uttimu, mañe’lu-hu, na’fambula hinassun-miyu ni atyu siha i manmåolik yan mantunåyun: atyu siha na kosas ni manmagåhit yan manakkilu’, manunas yan manggåsgas, mambunitu yan manhonoråpbli. Praktika håfa en tingu’ yan en risibi ginin guahu, ginin i fino’-hu yan ginin i aksion-hu. Ya si Yu’us ni numåna’i hit pås u gaigi giya hamyu.</p>
<p>I finu’ i Saina.</p>
<p>IBANGHELIU                                                                                               Mt 21, 33-43</p>
<p>ÅLELUIA     Jn 15, 16</p>
<p>PARA EN FANHÅNÅO YA EN FANGGAI PRUBETCHU.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña i Saina ni manmå’gas mamåli’ yan i manåmku’ i taotåo siha:</p>
<p>“Fanekkunguk ottru na fina’akumparasion. Guaha un tåotåo ni gai tanu’ ni ha tåtmi ubas ya ha kollat ni mandikiki’ na trongku, mama’tinas chalan hånum, ya ha håtsa un tori. Dispues ha na’ma’atkila ni lancheru siha ya humånåo gui’ bumiåhi. Anai måttu i tiempun kusetcha, ha otdin i tentågu’ siha para u marikohi i patten-ña ubas ginin atyu siha i manmanatkikila. Låo manma’aresta i tentågu’ ni atyu siha i manmanatkikila. Ma’anña i unu, mapunu’ i ottru ya i mina’tres ma’åtchu’. Intonsis, numa’hanåo ta’lu mås meggai na tentågu’ på’gu na biåhi, låo parehu ha’ manmatråtan-ñiha. Putlus uttimu, ha na’hånåo i lahi-ña mismu sa’ ha båtga gui’ na, ‘Siempri marispeta i lahi-hu.’ Anai mali’i’ i lahi-ña, ilik-ñiha atyu i manmanatkikila entri siha, ‘Guiya esti i para u irensia todu nu esti siha. Maila’ ya ta punu’ ya siempri hita rumisibi i irensia.’ Intonsis, magu’ut gui’, ya mabåtsala gui’ huyung gi hiyung i fanggualu’an ubas, ya mapunu’ gui’.“Håfa hinassun-miyu para u cho’gui i dueñu ni esti siha i manmanatkikila yanggin måttu gui’ tåtti?” Manmanoppi ya ilik-ñiha, “Siempri ha na’fanlåmin ennåo siha na taotågui ya u nama’atkila i gualo’-ña ubas ni ottru tåotåo siha ni siña mana’siguru na u manå’i gui’ ubas gi tiempun kusetcha.” Ilek-ña si Jesus nu siha, “Kåo tåya’ nai en taitai gi iskritura:‘I atchu’ ni marichåsa ni manmanhåhatsa guma’</p>
<p>ennåo humuyung prinsipåt na åtchu’ gi gima’.I Saina chumo’gui esti, ya sen bunitu ma’atan.’Put esti na rason na bai Hu sangåni hamyu, na en fanma’åmut ni Rainun Yu’us ya u fanmanå’i atyu siha na tåotåo ni siña muna’guaha pruduktu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXVI DAMENGGU GI UTDINÅRIU NA TIEMPU</h1>
        <p><strong>Date:</strong> September 30, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxvi-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Ez 18, 25-28</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña iSaina:</p>
<p>Ilik-miyu na, “Ti tunas i bidan iSaina!” Ekkunguk Yu’ på’gu, hamyu ni taotåo Israhet: Kåo i bidå-hu ti tunas, osino, i bidan-miyu ti tunas? Yanggin i tinas na tåotåo ha bira gui’ ginin i tininas ya para u cho’gui i tailayi ya måtai, pues put i tailayi ni ha kumeti na debidi u måtai. Låo yanggin i tailayi na tåotåo, ha bira gui’ ginin i tailayi ni ha kumeti, ya ha cho’gui i tinas yan hustisia, siempri ha na’såfu i lina’lå’-ña; sa’ ha bira gui’ ginin todu i isåo siha ni ha kumeti, siguru na siempri u lå’la’, ti u måtai gui’.</p>
<p>I finu’ i Saina.</p>
<p>INEPPIN I SÅTMU                                                                          Ps 25, 4-5. 6-7. 8-9</p>
<p>Na’tungu’ yu’ ni chalån-mu,Asaina;</p>
<p>fa’nå’gui yu’ ni pinekkåt-mu.</p>
<p>Pipit yu’ gi minagahet-mu yan fa’nå’gui yu’,</p>
<p>sa’ Hågu Yu’us yan satbadot-tu.</p>
<p>INEPPI…..</p>
<p>Hahassu i mina’ase’-mu yan i guinaiyam-mu, OAsaina;</p>
<p>ni Un få’nu’i yu’ desdi åntis na tiempu.</p>
<p>Båsta mahassu i isao gi pinatgon-hu;</p>
<p>låo hahassu yu’ solu gi guinaiyam-mu.</p>
<p>INEPPI…..</p>
<p>Måolik yan tunas iSaina;</p>
<p>Ha fa’nunu’i i mani’isåo ni chalan.</p>
<p>Ha pipipit i manhumitdi gi dinanchi na chålan,</p>
<p>yan Ha fa’nåna’gui i manhumitdi ni chalån-ña.</p>
<p>INEPPI…..</p>
<p>SIGUNDU NA TINAITAI                                                                           Phil 2, 1-5</p>
<p>Un tinaitai ginin i Kattan San Pablo para i taotåo ‘Philippi’</p>
<p>Hafañe’lus:</p>
<p>I lina’la’-miyu gi Kristo muna’fanmetgut hamyu, ya i ginifli’e’-ña kumunsuesuela hamyu. Mandadanña’ hamyu yan i Espiritu, ya gaigi giya hamyu i kariñu yan i mina’åsi’ para unu yan ottru. Hu fafaisin hamyu para en na’kabålis i minagof-fu yanggin mamparehu i hinassun-miyu yan i ginifli’i’-miyu, ya manunu gi ispiritu yan hinassu. Cha’-miyu cheche’gui ni håfa ginin i hambentirihas osino para en fambanidosu låo, na’fanhumitdi hamyu gi unu yan ottru, todu i tiempu kunsidera na måolekña i pumalu ki hamyu. Fana’ayuda umispiha i nisisidåt kada unu giya hamyu, ya mungnga na i nisisidåt-miyu ha’.I sensiåm-mu debidi u parehu yan i Kristo Jesus.</p>
<p>I finu’ i Saina.</p>
<p>IBANGHELIU                                                                                               Mt 21, 28-32</p>
<p>ÅLELUIA     Jn 10, 27</p>
<p>I BOS-SU;</p>
<p>HU TUNGU’ SIHA, YAN MADALALALAKI YU’.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus nu i manmå’gas mamåli’ yan i manåmku’ i taotåo siha:</p>
<p>“Håfa hinassun-miyu ni esti na kåosa? Guaha un tåotåo ni gai lahi dos. Malak guatu gi amku’ ya ilek-ña, ‘Ihu, hånåo huyung ya un facho’chu’ gi gualu’ på’gu na ha’åni.’Manoppi i lahi-ña, ‘Mungnga yu’,’ Låo dispues ha tulaika hinasson-ña ya humånåo.Dispues malak guatu i taotåo gi sigundu na lahi-ña ya ha faisin gui’ parehu ha’. Esti na lahi-ña ilek-ña, ‘Hunggan, siñot,’ låo ti humånåo. Håyi gi dos chumo’gui håfa minalago’-ña i tata?” Ilik-ñiha, “I amku’.” Ilek-ña si Jesus nu siha, “Åmen, maila’ ya bai Hu na’klåru na i taotåo kontribusion yan i famalåo’an benta manhåhalum gi rainun Yu’us åntis di hamyu. Anai måttu si Juan ya sumetmun put i chalan sinantusan na lina’la’, ti en henggi gui’; låo i taotåo kontribusion yan i famalåo’an benta manmanhonggi giya guiya. Låo achukka’ en li’i’ ennåo ti manmañotsut yan ti manmanhonggi hamyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXV DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxv-damenggu-gi-utdinariu-na-tiempu/<p>
        <p>FINE’NA NA TINAITAI                                                                                   Is 55, 6-9</p>
<p>Un tinaitai ginin i Lepblun i Prufeta as Isaias</p>
<p>Ispiha iSainamientras sisiña ha’ masodda’ Gui’,</p>
<p>ågang mientras ki hihihut Gui’.</p>
<p>Sedi i tailayi na tåotåo ya u yuti’ñaihun i kustumbren-ña,</p>
<p>ya i baba na tåotåo u yuti’ i baba na hinasson-ña;</p>
<p>Sedi ya u bira gui’ tåtti gi Saina sa’ yo’asi’ Gui’;</p>
<p>para guatu gi Yu’os-ta, ni chaddik manasi’i.</p>
<p>Sa’ i hinassok-ku ti parehu yan i hinassom-mu,</p>
<p>ni ti parehu i bidå-hu yan i bidå-mu siha, ilek-ña iSaina.</p>
<p>Taimanu ha’ tinakkilo’ña i langit gi hilu’ i tanu’,</p>
<p>taiguennåo ha’ tinakkilo’ña i bidå-hu ki i bidå-mu siha</p>
<p>yan i hanassok-ku ki i hanassom-mu siha.</p>
<p>I finu’ i Saina.</p>
<p>INEPPIN I SÅTMU                                                              Ps 145, 2-3. 8-9. 17-18</p>
<p>Bai hu bendisi Håo kada diha;</p>
<p>bai hu tuna i na’ån-mu todu i tiempu.</p>
<p>Må’gas iSainaya debidi u matuna Gui’ takkilu’;</p>
<p>i mina’gås-ña ti kumprendiyun.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu,</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Tunas HåoAsainagi todu i bidå-mu,</p>
<p>fiet Håo gi todu i che’cho’-mu.</p>
<p>Hihut HåoAsaina,para atyu siha i umå’agang Håo,</p>
<p>para atyu siha i umå’agang Håo gi minagåhit.</p>
<p>INEPPI…..</p>
<p>SIGUNDU NA TINAITAI                                                               Phil 1, 20c-24. 27a</p>
<p>Un tinaitai ginin i Kattan San Pablo para i taotåo ‘Philippi’</p>
<p>Mañe’lu-hu:</p>
<p>Guåhu mismu bai hu na’ma’onra i Kristo, achukka’ yu’ låla’la’ pat måtai. Håfa kumeke’ilekña i lina’la’? Para guåhu kumeke’ilekña i Kristo. Pues siempri måttu mås lina’la’ ginin i finatai. Låo yanggin siña hu cho’gui mås manmåolik na cho’chu’ put i låla’la’ yu’ pues ti siguru yu’ håfa para bai hu atyik. Kalang mohun mahåhalla yu’ gi dos direksion. Malagu’ ha’ yu’ hu dingu esti na lina’la’ ya para in hami yan i Kristo, ya hunggan esti mås måolik gi entri i dos; låo put hamyu na måolekña na bai hu låla’la’ ha’.</p>
<p>Intonsis, tåya’ mås imputtånti ki para en dalalaki gi lina’la’-miyu håfa ginagagåo ni ibangheliun i Kristo.</p>
<p>I finu’ i Saina.</p>
<p>IBANGHELIU                                                                                               Mt 20, 1-16a</p>
<p>ÅLELUIA Acts 16, 14b</p>
<p>PARA BAI IN EKKUNGUK I FINU’ I LAHI-MU.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i mandisipulu-ña ni esti na fina’akumparasion:</p>
<p>“I Rainun i langit siña ma’akumpåra yan un tåotåo ni gai gualu’ ni tåftataf gi egga’an humånåo huyung para u fanispiha hutnaleru para u fanmacho’chu’ gi gualo’-ña. Dispues di manakumfotma na u faninapåsi suetdun un diha, esdesit, un pidåsun salåppi’, nina’fanhånåo siha guatu gi gualo’-ña. Gi alas nuebi gi egga’an humånåo ta’lu para atyu na lugåt anai mane’enangga cho’chu’ i taotåo siha, ha li’i’ unus kuåntu lalåhi manotohgi guennåo manaiche’chu’, pues mansinangåni siha, ‘Fanhånåo lokkui’ para i gualo’-hu, ya bai hu apåsi hamyu månu i tinas.’ Pues manhånåo. Gi alas dossi yan gi alas tres ha cho’gui ta’lu taiguennåo ha’. Anai ti åpmam alas singku, humånåo ta’lu para i lugåt anai mane’enangga cho’chu’ i taotåo siha, ya mañodda’ ha’ ta’lu unus kuåntu ni manotohgi. Mamfinaisin siha, ‘Håfa na manotohgi hamyu guini todu i diha ya tåya’ che’chu’-mimiyu?’ Manmanoppi, ‘Tåya’ fumaisin ham.’ Mansinangåni siha, ‘Pues hamyu lokkui’, fanhånåo para i gualo’-hu.’ “Anai kumekehomhum, ha tågu’ i lancheru ni muma’gågasi i che’chu’, ilek-ña, ‘Ågang i hutnaleru ya un apåsi siha, tutuhun ginin i mås uttimu macho’chu’ asta i finene’na.’ Atyu siha na lalåhi ni tumutuhun manmacho’chu’ gi alas singku manmanå’i un pidåsun salåppi’. Pues anai manmåttu para u fanma’apåsi atyu siha i finene’na manmacho’chu’, hinassun-ñiha na para u fanmanå’i mås, låo un pidåsun salåppi’ ha’ lokkui’ manmanå’in-ñiha. Machuli’ i salåppi’-ñiha ya matutuhun manggonggung kontra i lancheru. Ilik-ñiha, ‘Una ora ha’ che’chu’-ñiha esti i uttimu manmåttu, ya hami in usuni todu i diha gi papa’ i maipin somnak, ya parehu ha’ apås-mu nu siha yan hami!’ Ilek-ña i lancheru nu i unu giya siha, ‘Ekkunguk hit fan, amigu, sa’ ti hu kekefa’baba håo. Na ada ti kumuntråta hit para un cho’guiyi yu’ un diha, ya apås-mu un pidåsun salåppi’. Pues måolekña un chuli’ i apås-mu ya un hånåo para i gimå’-mu. Ginin i minalago’-hu ha’ na hu na’parehu i apas-miyu yan esti i uttimu macho’chu’. Na ada ti libri yu’ hu cho’gui maseha håfa malago’-hu ni kepblek-ku? Pat sino hohosguan håo put i gineftåo-hu?’ ”</p>
<p>Ennåo mina’ ilek-ña si Jesus, “Pues atyu siha i manuttimu u fanmo’na, yan atyu siha i manmo’na u fanuttimu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIV DAMENGGU GI UTDINÅRIU NA TIEMPU</h1>
        <p><strong>Date:</strong> September 16, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiv-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Sir 27, 30-28, 7</p>
<p>Un tinaitai ginin i Lepblun Sirach</p>
<p>I binibu yan i linalålu’ chatli’i’un na kosas</p>
<p>låo i i’isao na tåotåo ha gogoftoktuk esti siha.</p>
<p>I mambebengga siempri ha padesi i benggånsan i Saina,</p>
<p>sa’ ha hahassu kabålis i isao-ñiha.</p>
<p>Asi’i i linachin i prohimu-mu;</p>
<p>ya taiguennåo na yanggin manaitai håo, u fanma’asi’i i isåo-mu siha.</p>
<p>Kåo yanggin i taotåo ha poksai i binibu gi kurason-ña kontra i prohimu-ña,</p>
<p>kåo para u angokku na u nina’homlu’ ni Saina?</p>
<p>Kåo para u rinunsia i taotåo umasi’i i prohimu-ña,</p>
<p>ya para u fangågåo inasi’i put i isåo-ña?</p>
<p>Yanggin guiya ni sensin ha’ gui’ ha guaiya i binibu,</p>
<p>håyi para u inasi’i nu i isåo-ña?</p>
<p>Hassu i uttimu na ha’ani-mu, ya un po’lu gi un bånda i chinatli’i’;</p>
<p>hassu i finatai yan i linamas i tataotåo, ya båsta umisao!</p>
<p>Hassu i tinagu’ Yu’us cha’-mu chatli’li’i’ i prohimu-mu;</p>
<p>hassu i kuntråtan i Mås Takkilu’, yan kadu’ ti un li’i’ i linachi siha.</p>
<p>I finu’ i Saina.</p>
<p>INEPPIN I SÅTMU                                                              Ps 103, 1-2. 3-4. 9-10. 11-12</p>
<p>ÑATING LALÅLU’, YAN MISIN MINA’ÅSI’.</p>
<p>Anti-hu, tuna iSaina;</p>
<p>interu i tataotåo-hu, bendisi i santus na na’ån-ña.</p>
<p>Anti-hu, tuna iSaina,</p>
<p>cha’-mu maleleffa ni todu i minaolek-ña.</p>
<p>INEPPI…..</p>
<p>Ha asisi’i todu i isao-mu,</p>
<p>Ha na’hohomlu’ todu i chetnot-mu.</p>
<p>Ha na’lilibri i lina’lå’-mu ginin i naftan,</p>
<p>Ha bendidisi håo ni fiet na guinaiya yan mina’åsi’.</p>
<p>INEPPI…..</p>
<p>Ti todu i tiempu lalålalu’ ha’ si Yu’us,</p>
<p>ti mambebengga i lalalo’-ña,</p>
<p>Ti Ha dimåmanda håfa ha miresi i isåo-ta,</p>
<p>patsino Ha kokopbla håfa apås-ña i bidå-ta.</p>
<p>INEPPI…..</p>
<p>Sa’ taimanu ha’ na takkilu’ i langit gi hilu’ i tanu’,</p>
<p>taiguennåo ha’ na takkilu’ i kariñu-ña para i mamfiet.</p>
<p>Taimanu ha’ chinago’ña desdi i sanhaya asta i sanlagu,</p>
<p>taiguennåo ha’ chinago’ña nai Ha popo’lu i isåo-ta.</p>
<p>INEPPI…..</p>
<p>SIGUNDU NA TINAITAI                                                                           Rom 14, 7-9</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ni unu giya hita lumåla’la’ para guiya ha’ na maisa, yan ni unu giya hita måmatai para guiya ha’ na maisa. Yanggin manlå’la’ hit, pues put i Saina na manlå’la’ hit, ya yanggin manmåtai hit, pues put i Saina na manmåtai hit. Intonsis maseha manlå’la’ pat manmåtai hit, iyun i Saina hit.</p>
<p>I Kristo måtai yan lå’la’ ta’lu kosaki Guiya Sainan i manlåla’la’ yan i manmåtai.</p>
<p>I finu’ i Saina.</p>
<p>IBANGHELIU                                                                                               Mt 18, 21-35</p>
<p>ÅLELUIA     Jn 13, 34</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Pues måttu si Pedro ya ha faisin si Jesus, “Asaina, kuåntu biåhi para u isagui yu’ i che’lu-hu ya debidi bai hu asi’i gui’? Sietti biåhi?” Manoppi si Jesus, “Åhi’, ti sietti biåhi, sinoki sitenta biåhi mamotteplika yan sietti. Sa’ i rainun i langit siña ma’akumpåra yan i rai ni malagu’ lumi’i’ i dibin i tentago’-ña siha. På’gu ha’ para u tutuhun manrikunosi, makonni’i’ gui’ unu ni dumidibi gui’ miyon pesus. Put i ti nahung para apås-ña ni dibi-ña, manågu’ i ma’gås-ña na u mabendi gui’, i asaguå-ña, yan i famagu’on-ña kumu isklåbu yan kuntodu i guinaha-ña kosaki siña u apåsi i dibi-ña. Dumimu påpa’ i tentågu’ gi me’nan i ma’gås-ña. Ya ilek-ña put fabot, ‘Gai pinasensia dididi’ nu guåhu, ya bai hu apåsi håo kabålis!’ Muma’-åsi’ i rai nu guiya ya dinispensa gui’ ni todu i dibi-ña ya sinetta. “Gi kinekiyong-ña esti na tentågu’ umasudda’ yan ottru tentågu’ ni dumidibi gui’ unus kuåntus pesus. Gine’ti aga’gå’-ña ya tinituhuni gui’ niñikut, ilelek-ña, ‘Apåsi yu’ ni dibi-mu!’ Dumimu påpa’ i ga’chong-ña ya ilek-ña put fabot, ‘Gai pinasensia dididi’ nu guåhu, ya bai hu apåsi håo kabålis!’ Låo ti malagu’ inasi’i’ gui’; ya inlugåt di u inasi’i nina’mapresu gui’ astaki empas i dibi-ña. Anai mali’i’ ni ottru tentågu’ håfa masusedi, nina’fanggof piniti, ya manhånåo guatu gi rai-ñiha ya makihåyi gui’. Pues inagang hålum ni rai esti na tentågu’. Ilek-ña nu guiya, ‘Tai bali håo na isklåbu! Hu dispensa håo ni dibi-mu nu guåhu sa’ put i un faisin yu’. Debi mohun di un gai ma’asi’ ni ga’chong-mu taiguihi i mina’ase’-hu nu hågu.’ Nina’gof lalålu’ i rai ni esti, ya ha na’makonni’ i tentågu’ guatu gi tribunåt para u makastiga astaki empas todu i dibi-ña.”</p>
<p>Putlus uttimu ilek-ña si Jesus, “Taiguennåo ha’ para tratå-ña si Tåta gi langit nu hamyu yanggin ti kada unu giya hamyu en asi’i i che’lun-miyu ginin i kurason-miyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXIII DAMENGGU GI UTDINÅRIU NA TIEMPU</h1>
        <p><strong>Date:</strong> September 9, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxiii-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Ez 33, 7-9</p>
<p>Un tinaitai ginin i Lepblun i Prufeta as Ezekiel</p>
<p>Taiguini ilek-ña iSaina;</p>
<p>Hågu, lahin i taotåo, esta hu apunta håo guåtdia para i gima’ Israhet; yanggin un hunguk yu’ hu sångan maseha håfa, hågu un akunsehåyi yu’ nu siha. Yanggin hu sangåni i tailayi na tåotåo na siguru na u måtai, ya ti un kuentusi gui’ para un chomma’ i tailayi na tåotåo gi kustumbren-ña, guiya (i tailayi na tåotåo) u måtai put i isåo-ña, låo bai hu sokni håo put i finatai-ña. Låo yanggin un akunseha i tailayi na tåotåo, para u bira gui’ ginin i bidåda-ña, ya ti malagu’ ha bira gui’, siempri måtai gui’ put i isåo-ña, låo hågu siempri un såtban maisa håo.</p>
<p>I finu’ i Saina.</p>
<p>INEPPIN I SÅTMU                                                                          Ps 95, 1-2. 6-7, 8-9</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf;</p>
<p>nihi ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta,</p>
<p>ya hita i taotåo-ña ni ha påpastu, i inetnun ni Ha gigiha.</p>
<p>INEPPI…..</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu taiguihi</p>
<p>anai maniståba hamyu giya Meribah,</p>
<p>taiguihi i tiempun Massah gi disiettu.</p>
<p>Guihi anai matenta yu’ ni mañainan-miyu;</p>
<p>machagi yu’ achukka’ esta mali’i’ i che’cho’-hu siha.”</p>
<p>INEPPI…..</p>
<p>SIGUNDU NA TINAITAI                                                                          Rom 13, 8-10</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Cha’-miyu fanggagái ubligasion ni para håyi–unu ha’ na ubligasion debidi u gaigi giya hamyu era i para en fanágufli’i’ unu yan ottru. Atyu i chumo’gui esti pues esta ha kumpli i Lai.I tinagu’ siha, “Cha’-mu uma’abali’; cha’-mu famumunu’; cha’-mu fañåñakki; cha’-mu malalagu’ ni iyun i prohimu,”–todu esti yan i pumalu siha, manggaigi gi unu ha’ na tinagu’, “Gofli’i’ i prohimu-mu taiguihi i un gofli’i’ håo mismu.”Yanggin un gofli’i’ i taotåo ni ngai’an nai un cho’gui tailayi nu guiya; intonsis, yanggin manmanggofli’i’ hit ta kukumpli interu i Lai.</p>
<p>I finu’ i Saina.</p>
<p>IBANGHELIU                                                                                               Mt 18, 15-20</p>
<p>ÅLELUIA   Cor 5, 19</p>
<p>PARA U NA’AFAMÅOLIK I TANU’ YAN GUIYA;</p>
<p>YA HA INTREGA HIT NI MAOLIK NA NUTISIA</p>
<p>NI MUNANA’AFA’MÅOLIK.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:</p>
<p>“Yanggin inisagui håo ni che’lu-mu, falak guatu ya un fa’nu’i gui’ ni linachi-ña, låo cha’-mu e’esangani ottru. Yanggin inekkunguk håo, pues un gånna i kurason i che’lu-mu.Låo yanggin siakåsu na ti inekkunguk håo, fangonni’ ottru, kosaki ‘i finu’ dos pat tres u tachu yan u testiguyi kada kåosa.’ Yanggin ti maninekkunguk siha riferi i kåosa guatu gi Gima’Yu’us. Yanggin ni i Gima’Yu’us ti ha ekkunguk pues tråta gui’ kumu pagånu pat tåotåo kontribusion.“Åmen, bai Hu asigura hamyu na maseha håfa en pruhibi gi tanu’ u mapruhibi gi langit, yan måseha håfa ni en petmiti gi tanu’ u mapetmiti gi langit.“Åmen, bai Hu sangåni hamyu ta’lu, yanggin dos giya hamyu en na’danña’ i bos-miyu guini gi tånu’ para en fanmanåyuyut put maseha håfa, siempri en fannina’i as Tatå-hu ni gaigi gi langit.Amånu ha’ na mandanña’ dos pat tres gi na’ån-hu, gaigi Yu’ siempri gi entalu’-ñiha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxii-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Jer 20, 7-9</p>
<p>Un tinaitai ginin i Lepblun i Prufeta as Jeremias</p>
<p>Un fa’baba yu’, OAsaina, ya hu sedi na bai mafa’baba;</p>
<p>gof metgut Håo para guåhu, ya Hågu manggånna.</p>
<p>Todu i diha guåhu ha’ mafa’chachalik;</p>
<p>interu siha mabutleleha yu’.</p>
<p>Kada kumuentus yu’, nisisita na bai essalåo huyung,</p>
<p>atburotu yan insuttu ha’ hu såsangan;</p>
<p>I finu’ iSainamuna’machatgi yu’</p>
<p>yan mamåhlåo yu’ todu i diha.</p>
<p>Ilek-ku entri guåhu na maisa, na ti bai minsiona Gui’,</p>
<p>esta ti bai setmun gi na’ån-ña.</p>
<p>Låo dispues kalang mohun guaha guåfi kimasoson gi kurason-hu,</p>
<p>mapopongli gi halum i te’lång-hu siha;</p>
<p>Yumayas yu’ sumustieni esti gi sanhalom-hu,</p>
<p>esta ti siña hu sungun.</p>
<p>I finu’ i Saina.</p>
<p>INEPPIN I SÅTMU                                                                          Ps 63, 2. 3-4. 5-6. 8-9</p>
<p>O Yu’us, Hågu Yu’os-su– Hågu hu aliligåo!</p>
<p>I sinsen-hu mahåhalang nu Hågu; ya i anti-hu måma’hu,</p>
<p>kalang i tanu’ ni anglu’, tai lina’la’, yan tai hanum.</p>
<p>INEPPI…..</p>
<p>Pues hu espiha Håo gi halum i santuåriu</p>
<p>para bai hu li’i’ i minetgot-mu yan i gloriå-mu.</p>
<p>Sa’ mås dångkulu na minaolik i mina’ase’-mu ki i lina’la’;</p>
<p>i labios-su siempri Un tinina!</p>
<p>INEPPI…..</p>
<p>Siempri taiguini para tunå-hu nu Hågu mientras yu’ låla’la’;</p>
<p>Bai hu håtsa hulu’ i kannai-hu, ya siempri bai hu ågang i na’ån-mu.</p>
<p>Siempri satisfetchu i anti-hu taiguihi yanggin gumuput yu’,</p>
<p>ya u maguf i labios-su ya i pachot-tu Un tinina.</p>
<p>INEPPI…..</p>
<p>Na Hågu magåhit i ayudantek-ku,</p>
<p>ya umessalåo yu’ maguf gi papa’ i ánining i pappam-mu.</p>
<p>I anti-hu chechettun giya Hågu;</p>
<p>i agapa’ na kannai-mu sumustieteni yu’.</p>
<p>INEPPI…..</p>
<p>SIGUNDU NA TINAITAI                                                                           Rom 12, 1-2</p>
<p>Un tinaitai ginin i Kattan San Pablo para i taotåo Roma</p>
<p>Intónsis, mañe’lú-hu, put i dángkulun mina’åsi’ Yu’us nu hita na hu gågagåo hamyu: Para en ufresin maisa hamyu kumu un låla’la’ na sakrifisiu para si Yu’us, para en na’enñaihun hamyu interamenti gi sitbision-ña yan para en fanhuyung manna’maguf para Guiya. Estegui’ i magåhit na adorasion ni debidi en ufresi. Cha’-miyu muna’famparerehu hamyu yan i ginagagåo ni esti na tånu’, låo sedi si Yu’us na Guiya u tulaika i sanhalum-miyu ginin i kabålis na matulaikan i hinassun-miyu. Gi taiguini nai siña en tingu’ i minalagu’ Yu’us–atyu i maolik yan i muna’mamaguf Gui’ yan i prifektu.</p>
<p>I finu’ i Saina.</p>
<p>IBANGHELIU                                                                                               Mt 16, 21-27</p>
<p>ÅLELUIA</p>
<p>KOSAKI SIÑA TA LI’I’ TAIMANU TINAKKILO’ÑA I INANGOKU NI          MANMA’Å’AGANG HIT GUATU.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Desdi ennåo na tiempu Ha tutuhun si Jesus sumangåni klåru i mandisipulu-ña, “Debidi bai Hu hånåo para Hirusalen para bai Hu famadesi meggai ginin i manåmku’, i manmå’gas mamåli’, yan i ma’estrun i Lai. Para bai Hu mapunu’, låo gi mina’tres dihas para bai Hu mana’lå’la’ ta’lu.”</p>
<p>Kinenni’ Gui’ as Pedro gi un bånda ya tinituhun linalåtdi. Ilek-ña si Pedro, “Si Yu’us ti u sedi esti, Asaina. Ti debidi u masusedi esti nu Hågu!” Ha bira Gui’ si Jesus ya ilek-ña as Pedro, “Ritira håo ginin Guahu, Satanås! Istotbu håo gi me’nå-hu, sa’ i hinassoso-mu hinassun tåotåo ha’, åhi’ ti hinassun Yu’us!”</p>
<p>Dispues ilek-ña si Jesus nu i mandisipulu-ña: “Yanggin guaha malagu’ dumalalaki Yu’, debidi u maleffanñaihun nu guiya mismu, u uma i kilu’os-ña, ya u dalalaki Yu’. I taotåo ni malagu’ na para u såtba i lina’lå’-ña siempri ha na’falingu; låo i taotåo ni ha na’falingu i lina’lå’-ña put Guåhu siempri ha sodda’. Kåo guaha ganansiån-ña i taotåo yanggin ha gånna todu i tanu’ låo ha na’falingu i lina’lå’-ña? Åhi’! Tåya’ i taotåo siña ha na’enñaihun put i para u gånna tåtti i lina’lå’-ña. I Lahin i Taotåo esta ha’ para u fåttu gi glorian i Tatå-ña yan i mananghet-ña siha, ya guennåo nai siempri Ha apåsi kada unu sigun gi fina’tinås-ña.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XXI DAMENGGU GI UTDINÅRIU NA TIEMPU</h1>
        <p><strong>Date:</strong> August 25, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xxi-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Is 22, 19-23</p>
<p>Un tinaitai ginin i Lepblun i Prufeta as Isaias</p>
<p>Taiguini ilek-ña iSainaas Shebna, ma’gas i palåsyu:</p>
<p>“Bai Hu na’suha håo ginin i che’cho’-mu</p>
<p>yan bai Hu hålla håo påpa’ ginin i puestom-mu.</p>
<p>Ennåo na ha’åni bai Hu ågang i tentago’-hu</p>
<p>as Eliakim, lahin Hilkiah;</p>
<p>Bai na’minagågu gui’ ni magagu-mu,</p>
<p>yan bai goddi gui’ ni sinturon-mu,</p>
<p>yan bai nå’i gui’ ni åoturidåt-mu.</p>
<p>Guiya para u tatan i mañåsaga giya Hirusalen,</p>
<p>yan gi gima’ Hudah.</p>
<p>Bai Hu po’lu i yabin i Gima’ David gi apågan Eliakim;</p>
<p>ya yanggin ha baba, tåya’ para u hinichum,</p>
<p>ya yanggin ha huchum, tåya’ para u binaba.</p>
<p>Bai Hu pega gui’ kalang iståka gi siguru na lugåt,</p>
<p>para u fama’un lugåt ni onråo para i familiån-ña.”</p>
<p>I finu’ i Saina.</p>
<p>INEPPIN I SÅTMU                                                                          Ps 138, 1-2. 2-3. 6. 8</p>
<p>CHA’-MU UMABANDODONA I FINA’TINAS I KANNAI-MU.</p>
<p>Hu nå’i Håo gråsia,Asaina, yan todu i kurason-hu;</p>
<p>sa’ un hunguk i finu’ i pachot-tu;</p>
<p>gi me’nan i manånghit siha bai hu kånta i matunå-mu,</p>
<p>Hu saluda guatu i santus na templom-mu.</p>
<p>INEPPI…..</p>
<p>Bai hu nå’i gråsia i na’ån-mu,</p>
<p>sa’ put i mina’åse’-mu yan i minagahet-mu;</p>
<p>Anai umågang yu’, Un oppi yu’;</p>
<p>Un nå’i minetgut i sanhalom-hu.</p>
<p>INEPPI…..</p>
<p>Takkilu’ iSaina, låo Ha lili’i’ i manakpapa’,</p>
<p>yan i mambanidosu siha Ha tungu’ ginin i chagu’.</p>
<p>I yine’ase’-mu, OAsaina, dinidira todu i tiempu;</p>
<p>cha’-mu yuti’ñañaihun i che’chu’ i kannai-mu.</p>
<p>INEPPI…..</p>
<p>SIGUNDU NA TINAITAI                                                               Rom 11, 33-36</p>
<p>Un tinaitai ginin i Kattan San Pablo para i taotåo Roma</p>
<p>Gof riku si Yu’us! Gof taddung i tinemtom-ña yan i minalate’-ña! Håyi siña umisplika i disision-ña siha? Håyi siña kumumprendi i bidåda-ña? Taimanu ha’ na ilek-ña i iskritura,</p>
<p>“Håyi tumungu’ i hinassun i Saina?</p>
<p>Håyi siña umakunseha Gui’?</p>
<p>Håyi guaha nai numå’i Gui’ maseha håfa,</p>
<p>ya para u apåsi Gui’ tåtti?”</p>
<p>Guiya muna’huyung todu i kosas siha, ya todu i kosas siha manggagaigi put i ginin Guiya yan put Guiya. U matuna si Yu’us para todu i tiempu! Åmen.</p>
<p>I finu’ i Saina.</p>
<p>IBANGHELIU                                                                                               Mt 16, 13-20</p>
<p>ÅLELUIA</p>
<p>I GIMA’YU’OS-SU;</p>
<p>YA I FUETSAN SASALÅGUAN TI U HINILAT.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Humånåo si Jesus para i lugåt gi fi’un i sengsung ‘Caesarea Philippi’, ya Ha faisin i mandisipulu-ña, “Håyi ilik-ñiñiha i taotåo siha put i Lahin i Taotåo?”</p>
<p>Manmanoppi siha, “Guaha umå’aluk si Juan Bautista. Ottru siha umå’aluk si Elias, mientras ottru siha sumåsangan na si Jeremias, patsino unu gi prufeta.”</p>
<p>Mamfinaisin siha as Jesus, “Låo hamyu, håyi en pepe’lu Yu’?”</p>
<p>Manoppi si Simon Pedro, “Hågu i Misihas, i Lahin i lala’la’ na Yu’us.”</p>
<p>Manoppi si Jesus, “Simon, Lahin Juan, magåhit na maguf håo! Sa’ esti na minagåhit ti måttu giya hågu ginin un tåotåo, sinoki måttu direktamenti ginin as Tatå-hu gi langit. Pues bai Hu sangåni håo: na hågu åtchu’ håo, Pedro, ya gi hilu’ esti na åtchu’ nai bai Hu kåhat i Gima’Yu’os-hu, ya ni sikera i finatai ti u ginanna. Siempri bai Hu nå’i håo ni yabin i Rainun i langit; håfa un pribi gi tanu’ u mapribi gi langit; håfa un petmiti gi tanu’ u mapetmiti gi langit.”</p>
<p>Dispues Ha otdin si Jesus i mandisipulu-ña para cha’-ñiha fane’esangani ni håyi na Guiya i Misihas.</p>
<p>I Ibangheliun i Saina.</p>

        </section>
        <hr>
        
        <section>
        <h1>XX DAMENGGU GI UTDINÅRIU NA TIEMPU</h1>
        <p><strong>Date:</strong> August 18, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xx-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Is 56, 1. 6-7</p>
<p>Un tinaitai ginin i Lepblun i Prufeta as Isaias</p>
<p>Intonsis ilek-ña iSaina:</p>
<p>Dalalaki håfa dinanchi, che’gui håfa tunas;</p>
<p>sa’ i satbasion-hu esta ti åpmam måttu,</p>
<p>i hustisiåk-ku ti åpmam umannuk.</p>
<p>I istrangheru ni mañisiha yan iSaina,</p>
<p>ni sumesetbi Gui’,</p>
<p>maguaiya i na’an iSaina,</p>
<p>ya manhuhuyung tentago’-ña siha—</p>
<p>todu i gumåguatdia i Sabalu gi tininas</p>
<p>yan umo’osgi i kuntratå-hu,</p>
<p>siha bai Hu konni’ guatu gi sagrådu na sabanå-hu</p>
<p>ya bai na’fanmaguf siha gi gimå’-hu, gima’ tinayuyut;</p>
<p>i inifresin-ñiha yan sakrifisiun-ñiha</p>
<p>u fanma’aksepta gi hilu’ i attåt-hu,</p>
<p>sa’ i gimå’-hu umafana’an,</p>
<p>un guma’ tinayuyut para todu i taotåo siha.</p>
<p>I finu’ i Saina.</p>
<p>INEPPIN I SÅTMU                                                                          Ps 67, 2-3. 5. 6. 8</p>
<p>Puedi u ma’åsi’ si Yu’us nu hita ya u bendisi hit;</p>
<p>puedi u fanina i matå-ña si Yu’us giya hita.</p>
<p>Kosaki u matungu’ i malago’-mu gi hilu’ tånu’,</p>
<p>i sasatba na fuetsåm-mu gi todu i nasion siha.</p>
<p>INEPPI…..</p>
<p>Puedi u fanmaguf i nasion siha yan u fanessalåo minaguf;</p>
<p>sa’ Un gubebetna i taotåo siha gi hustisia,</p>
<p>Un isgagaihun i nasion siha gi tanu’.</p>
<p>INEPPI…..</p>
<p>Puedi Un matuna ni taotåo siha, O Yu’us;</p>
<p>Un matuna ni todu i taotåo siha!</p>
<p>Puedi si Yu’us u sigi ha’ bumendisi hit;</p>
<p>ya todu i tanu’ siha u ma’adora i Yi’os-ta.</p>
<p>INEPPI…..</p>
<p>SIGUNDU NA TINAITAI                                                               Rom 11, 13-15. 29-32</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Hamyu ni MamPagånu hu kuentutusi på’gu: Mientras ha’ ki guåguahu i apostut i MamPagånu, bai hu banidosu guini na che’cho’-hu. Puedi siña hu na’fanhosguan unus kuåntu ni manachataotåo-hu, ya u fanmasåtba unus kuåntu giya siha. Anai manmarichåsa siha, matulaika ya i taotåo siha ni ginin maninimigun Yu’us manhuyung manamigun Yu’us. Intonsis håfa para u masusedi, yanggin manma’aksepta siha? Siempri guaha lina’la’ para i manmåtai!</p>
<p>Si Yu’us ti Ha tulalaika i hinasson-ña håyi U atyik para U bendisi. Ya hamyu ni MamPagånu, ti en esgi si Yu’us gi manmaloffan na tiempu; låo på’gu en risibi i mina’åsi’ Yu’us sa’ put i ti manmanosgi i ManHudihos. Gi etmismu manera, put i mina’åsi’ ni en risibi, i ManHudihos ti ma’osgi si Yu’us, kosaki siña siha lokkui’ på’gu u marisibi i mina’åsi’ Yu’us. Esta si Yu’us Ha presu todu i taotåo siha put i ti manubidenti, kosaki siña Ha na’annuk i mina’åsi’ para todu siha.</p>
<p>I finu’ i Saina.</p>
<p>IBANGHELIU                                                                                               Mt. 15, 21-28</p>
<p>ÅLELUIA</p>
<p>YA HA NA’FANHOMLU’ TODU I MANMALÅNGU SIHA.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Sumuha si Jesus guennåo na lugåt ya humånåo para ‘Tyre’ yan ‘Sidon’. Intonsis, måttu giya Guiya un palåo’an ‘Canaanite’ ni sumåsaga guennåo na lugåt ya inessalågui Gui’, “Asaina, Lahin David, gai ma’asi’ nu guåhu! I hagå-hu mampus inatburorota ni aniti.” Låo ti ineppi as Jesus. Manmåttu i mandisipulu-ña ya matutuhun mafaisin Gui’ put fabot na u, “Dulalak i palåo’an. Sigi ha’ ha essalågui’ hit.” Ilek-ña si Jesus, “I matago’-hu para atyu ha’ siha i manmalingu na kinilu gi taotåo Israhet.” Pues malak mo’na ya ha adora si Jesus ya ha faisin Gui’, “Asaina, ayuda yu’!” Låo manoppi si Jesus, “Ti dinanchi para ta chuli’ i nengkannu’ ginin i famagu’un ya ta nå’i i ga’lågu.” Låo ha insisti i palåo’an ya ilek-ña, “Put fabot, Asaina, kuntodu i ga’lågu mañochotchu ni ngatnan ni popoddung ginin i lamasan i amun-ñiha.” Ineppi gui’ as Jesus ya ilek-ña, “Palåo’an, metgut i hinenggem-mu! U macho’gui i minalago’-mu.” Ennåo mismu na ora lumamåolik i hagå-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>XIX DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xix-damenggu-gi-utdinariu-na-tiempu/<p>
        <p>FINE’NA NA TINAITAI                                                                  1 Kgs 19, 9. 11-13</p>
<p>Un tinaitai ginin i primet na Lepblun i Manrai</p>
<p>Måttu si Elijah gi liyang giya ‘Horeb’, i sabånan Yu’us, ya ennåo nai sumåga. Dispues ilek-ña iSaina, “Hånåo huyung ya un tohgi gi sabåna gi me’nan iSaina; para u faloffan iSaina.” Un metgut yan makkat na månglu’ yumayamak i sabåna siha yan umi’ipi’ i atchu’ gi me’nan iSaina—låo taigui iSainagi halum i manglu’. Dispues di i manglu’ i linåo—låo taigui iSainagi linåo. Dispues di i linåo måttu i guafi—låo taigui iSainagi guafi. Dispues di i guafi måttu un suåbi na guinaifin månglu’. Anai ha hunguk esti si Elijah ha tåmpi i matå-ña gi halum i kapå-ña ya humånåo ya tumohgi gi intrådan i liyang.</p>
<p>I finu’ i Saina.</p>
<p>INEPPIN I SÅTMU                                                              Ps 85, 9. 10. 1l-12, 13-14</p>
<p>YAN NÅ’I HAM NU I SATBASION-MU.</p>
<p>Bai hu ékkunguk håfa Ha pruklåma si Yu’us;</p>
<p>sa’ iSainaHa pruklåma pås para i taotåo-ña.</p>
<p>Hihut esta i satbasion para i mamfiet;</p>
<p>u bula rikesa gi tano’-ta.</p>
<p>INEPPI…..</p>
<p>U asudda’ i guinaiya yan i minagåhit;</p>
<p>u áchiku i hustisia yan i pås.</p>
<p>U petsan huyung i minagåhit ginin i tanu’;</p>
<p>ya u talakpapa’ ginin i langit i hustisia.</p>
<p>INEPPI…..</p>
<p>ISainau chuda’ påpa’ i bendision-ña;</p>
<p>ya u bula kusetchån-ña i tano’-ta.</p>
<p>U fofo’na i rikesa gi me’nån iSaina,</p>
<p>yan u giniha gi uriyan i pinikåt-ña.</p>
<p>INEPPI…..</p>
<p>SIGUNDU NA TINAITAI                                                                           Rom 9, 1-5</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>I minagåhit hu såsangan, iyun i Kristo yu’ ya ti mandadagi yu’. I kunsensiåk-ku lokkui’, ni ginigiha ni Espiritu Såntu, ha asigugura yu’ na ti mandadagi yu’ anai hu sångan na mandångkulu siha i piniti-hu, na tåya’ finakpu’-ñiha i pinadesin i kurason-hu para i taotåo-hu siha, era atyu siha sinsen-hu yan hagå’-hu! Put siha na hu diseha na guåhu mohun u matdisi si Yu’us ya bai hu ma’apåtta ginin i Kristo. Tåotåo Yu’us siha; Ha na’famagu’on-ña ya Ha na’matungu’ nu siha i gloriå-ña; Ha fa’tinas i kuntratå-ña nu siha ya Ha nå’i ni Lai; siha gumogo’ti i magåhit na adorasion; esta marisibi i prumesan Yu’us siha; manmafañågu siha ginin i mamfamosu na Hibrehu; ya i Kristo, kumu tåotåo Gui’, såsaonåo Gui’ gi rasan-ñiha. Puedi si Yu’us, ni Ha gubebetna todu, u matuna para todu i tiempu! Åmen.</p>
<p>I finu’ i Saina.</p>
<p>IBANGHELIU                                                                                               Mt 14, 22-33</p>
<p>ÅLELUIA</p>
<p>i anti-hu ha nanangga i fino’-ña.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Anai manhåspuk i linahyan tåotåo Ha insisti si Jesus na u fanma’udai gi boti i mandisipulu-ña ya u fanmofo’na guatu gi ottru båndan hagoi, mientras Ha rititira i taotåo siha. Dispues di Ha na’fanhånåo si Jesus i taotåo siha, humånåo Gui’ na maisa hulu’ gi eksu’ para u fanåyuyut, ya Guiguiya ha’ na maisa guennåo anai kumeke homhum. Mientras tåntu, i boti ni esta måolik chinago’ña huyung tinituhun chinalåochåo ni napu sa’ mumetgut i manglu’. Kåsi ennåo i alas tres gi chatanmak mali’i’ Gui’ guaguaguatu giya siha mamomokkat gi hilu’ i hanum. Anai mali’i’ Gui’ na mamomokkat gi hilu’ hånum nina’fansen luhan i mandisipulu. Ilik-ñiha, “Ennagui’ i fafa’ñagui,” ya gi mina’a’ñao-ñiha manessalåo. Insigidas maninasigura siha as Jesus “Na’fantrangkilu ha’ hamyu! Guåhu ha’. Cha’-miyu fanma’å’a’ñåo!” Kumuentus si Pedro ya ilek-ña, “Asaina, yanggin magåhit na Hågu, tågu’ yu’ ya bai hu famokkat gi hilu’ hånum guatu giya Hågu.” Ilek-ña si Jesus, “Maila’!” Pues humuyung si Pedro gi boti ya ha tutuhun mamokkat gi hilu’ hånum guatu para as Jesus. Låo anai ha sienti na gof metgut i manglu’, muma’å’ñåo gui’ ya ha tutuhun mañokñuk, pues umessalåo, “Asaina, na’libri yu’!” Ha istira huyung i kannai-ña, “Ai na ninátata i hinenggem-mu! Håfa na muma’å’ñåo håo?” Gigun humålum i dos gi boti, pumåra i manglu’. Atyu siha i maniståba gi halum i boti ma’adora Gui’ ilik-ñiha, “Sin duda, magåhit, Hågu i Lahin Yu’us.”</p>
<p>I Ibangheliun i Saina.</p>

        </section>
        <hr>
        
        <section>
        <h1>I TRANSFIGURASION I SAINA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-transfigurasion-i-saina/<p>
        <p>FINE’NA NA TINAITAI</p>
<p>Un tinaitai ginin i Lepblun i Prufeta as DanielDn 7, 9-10, 13-14</p>
<p>Mientras si Daniel ha a’atan:</p>
<p>Manmahåtsa tronu siha ya i Amku’ humånåo para i tronu-ña. Ma’lak kalang niebi i magagu-ña, ya i gaputilu-ña acha’apaka’ yan magagun låna; Ma’lak kalang finañila’ guåfi i tronu-ña, ya i ruedå-ña mañiñila’ guåfi. Mimilalak napun guåfi ginin i ta’chong-ña; Mit yan mit sumesetbi gui’, katdumi yan katdumi umasisisti gui’. Matutuhun i kotti ya manmababa i lepblu siha.</p>
<p>Mientras sisigi mo’na i na’manman na lini’i’ gi puengi, hu li’i’ unu kalang Lahin i taotåo mamamaila’, gi hilu’ mapagåhis i langit; Anai måttu guatu gi Amku’ maprisenta Gui’ gi me’nå-ña, Ha risibi fuetsa, gloria, yan rainu; nasion yan tåotåo siha ni difirentis lingguåhi masetbi gui’. I fuetsån-ña fuetsan taihinekkuk ni ti para u machuli’ ginin Guiya, i rainon-ña ti u madistrosa.</p>
<p>I finu’ i Saina.</p>
<p>INEPPIN I SÅTMU                                                                          Ps 97, 1-2 . 5-6 . 9</p>
<p>ISainarai Gui’; sotta ya u maguf i tanu’;</p>
<p>sotta ya u fanmaguf i isla siha.</p>
<p>Mapagåhis yan hinemhum umaridundeha i Saina;</p>
<p>hustisia yan tininas haligin i tronu-ña.</p>
<p>INEPPI…..</p>
<p>I sabåna siha manlagu’ kalang dangis gi me’nan iSaina,</p>
<p>gi me’nan iSainantodu i tanu’.</p>
<p>I langit Ha pruklåma i hustisian Yu’us;</p>
<p>ya todu i taotåo siha mali’i’ i gloriå-ña.</p>
<p>INEPPI…..</p>
<p>Hågu,Asaina, i Mås Takkilu’ gi hilu’ todu i tanu’,</p>
<p>i Mås Takkilu’ gi entri i yi’us siha.</p>
<p>INEPPI…..</p>
<p>SIGUNDU NA TINAITAI                                                               2Pt 1, 16-19</p>
<p>Un tinaitai ginin i sigundu na Kattan San Pedro</p>
<p>Mangginefli’e’-hu:</p>
<p>Ti in dipendi ham ni fina’ istoria para en tingu’ i na’manman na finattun i Saina-ta as Jesukristo. I attaduk-måmi mismu lumi’i’ i tinakkilo’-ña. Maniståba ham guihi anai inenra yan tinina gui’ as Yu’us Tåta, anai hongga i bos giya Guiya ginin i Mås Takkilu’ na Gloria, ilelek-ña,</p>
<p>“Guiya esti i kiridu na Lahi-hu, ni muna’mamaguf Yu!” Hami mismu humunguk esti na bos i måttu ginin i langit, anai manhahami yan Guiya gi santus na oksu’ sabåna. Intonsis mås metgut na kumfihånsa gaigi giya hami put i minsåhi ni mapruklåma ni mamprufeta. Ennåo na måolik para hamyu yanggin en ékkunguk i minsåhi, sa’ kalang un kåndit ni mani’ina gi halum homhum astaki machakchak kattan yan manina i puti’un chatanmak gi kurason-miyu.</p>
<p>I finu’ i Saina.</p>
<p>IBANGHELIU                                                                                   Mt 17, 1-9</p>
<p>ÅLELUIA     Mt 17, 5c</p>
<p>Åleluia           GUIYA ESTI I HU GOFLI’I’ NA LAHI-HU, I MUNA’MAMAGUF YU’ –</p>
<p>EKKUNGUK GUI’!</p>
<p>Åleluia</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Dispues di sais dihas Ha konni’ si Jesus si Pedro, yan i dos chume’lu as Juan yan Santiago, hulu’ gi un takkilu’ na oksu’ sabåna mañisiha ha’ na maisa. Mientras ma’a’atan Gui’, matulaika figurå-ña: muma’lak i matå-ña taiguihi i atdao, ya umå’paka’ i magagu-ña kalang kåndit. Dispues, i tres na mandisipulu mali’i’ si Moises yan Elias manguekuentus yan si Jesus. Intonsis kumuentus si Pedro ya ilek-ña as Jesus, “Asaina, mansuetti sa’ manggaigi hit guini; yanggin malagu’ Håo, bai hu fanhåtsa tres na palapåla guini, unu para Hågu, unu para si Moises, yan unu para si Elias.” Mientras kumuekuentus, mantinampi siha ni un ma’lak na mapagåhis ya un bos ginin i mapagåhis ilek-ña: “Guiya esti i Hu gofli’i’ na Lahi-hu, i muna’mamaguf Yu’–ekkunguk Gui’!” Anai ma hunguk i bos ni mandisipulu nina’fansen ma’å’ñåo siha ya manoppup påpa’ gi edda’. Malak guatu si Jesus giya siha ya mampinatcha. Ilek-ña, “Fangahulu’, Cha’-miyu fanma’å’a’ñåo!” Pues anai manalakhilu’ tåya’ ottru lini’i’-ñiha fuera di si Jesus.</p>
<p>Anai manototunuk ginin i eksu’ sabåna maninetdin siha as Jesus, “Cha’-miyu fane’e’sangani ni håyi put esti i lini’i’-miyu astaki mana’lå’la’ ta’lu i Lahin i Taotåo ginin i finatai.”</p>
<p>I Ibangheliun i Saina</p>

        </section>
        <hr>
        
        <section>
        <h1>XVII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvii-damenggu-gi-utdinariu-na-tiempu/<p>
        <p>FINE’NA NA TINAITAI                                                                     1 Kgs 3, 5. 7-12</p>
<p>Un tinaitai ginin i fine’na na Lepblun i Manrai</p>
<p>Umannuk iSainagi guinifin Solomon gi puengi. Ilek-ña si Yu’us, “Gågåo Yu’ ni malago’-mu, ya bai Hu nå’i håo.” Manoppi si Solomon: “OAsaina, Yu’os-su, Un na’rai yu’, i tentago’-mu, para bai hu tahgui si tatå-hu as David; låo hobinsitu ha’ yu’, ya ti hu tungu’ håfa para bai hu cho’gui. Hu setbi håo gi entalu’ i taotåo siha ni Un atyik, un dångkulu na katdumin tåotåo ya ti siña manmatufung. Intonsis, nå’i i tentago’-mu, un kurason ni siña mangumprendi para u husga i taotåo-mu yan para u distinggi i dinanchi ginin i linachi. Sa’ håyi siña gumubetna esti i kantidå na tåotåo-mu?”</p>
<p>Nina’maguf iSainasa’ Ha atyik si Solomon esti na ginagåo. Pues ilek-ña si Yu’us nu guiya: “Yåki esti ginagåo-mu – åhi’ ti anåkku’ na lina’la’ para hågu, åhi’ ti rikesa, osino i lina’la’ i inimigu-mu siha, låo kinemprendi para un tungu’ håfa dinanchi – bai Hu cho’gui taimanu i ginagåo-mu. Hu nå’i håo un kurason ni sen tomtum yan bula kinimprendi ya tåya’ parehu-mu asta på’gu, yan dispues di hågu tåya’ u fåttu u parehu yan hågu.”</p>
<p>I finu’ i Saina.</p>
<p>INEPPIN I SÅTMU                                         Ps 119, 57. 72. 76-77. 127-128. 129-130</p>
<p>Hågu ha’ malago’-hu,Asaina;</p>
<p>hu prumeti para bai hu cho’gui i fino’-mu.</p>
<p>I tinagu’ i labios-mu mås guaguan para guåhu</p>
<p>ki mit na pidåsun oru yan plåta.</p>
<p>INEPPI…..</p>
<p>Puedi i guinaiyam-mu u kunsuela yu’</p>
<p>sigun gi prumeså-mu nu i tentago’-mu.</p>
<p>Na’fåttu i yine’ase’-mu giya guåhu ya bai hu lå’la’,</p>
<p>sa’ i finana’guem-mu ennåo minagof-fu.</p>
<p>INEPPI…..</p>
<p>Hu sen guaiya i tinago’-mu</p>
<p>mås ki i mås finu na oru.</p>
<p>Put ennåo na hu dalalalaki todu i tinago’-mu;</p>
<p>hu chatli’i’ todu i linachi.</p>
<p>INEPPI…..</p>
<p>Mambunitu i tinago’-mu siha;</p>
<p>pues put ennåo na hu kukumpli.</p>
<p>Yanggin matungu’ i fino’-mu, ennåo mannåna’i inina,</p>
<p>ya Ha nåna’i kinemprendi atyu siha i mansinsiyu.</p>
<p>INEPPI…..</p>
<p>SIGUNDU NA TINAITAI                                                                               Rom 8, 28-30</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus: Ta tungu’ na Ha chocho’gui si Yu’us i maolik para atyu siha i gumofli’i’ Gui’, atyu siha i Ha ågang sigun gi intension-ña. Atyu siha i esta si Yu’us Ha atyik Ha na’fañahngi lokkui’ para u famparehu yan i Lahi-ña, kosaki Guiya i Lahi-ña u primeru gi entalu’ i meggai na mañe’lu. Intonsis atyu siha i Ha na’fañahngi si Yu’us Ha ågang; ya atyu siha i Ha ågang, Ha na’fanunas gi me’nå-ña, yan Ha na’fañåonåo siha gi gloriå-ña.</p>
<p>I finu’ i Saina.</p>
<p>IBANGHELIU                                                                         Mt 13, 44-52</p>
<p>UN NA’MATUNGU’ NI MANAKPAPA’ NA TÅOTÅO I MISTERIUN I RAINU.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni linahyan tåotåo:</p>
<p>“I Rainun i langit siña ma’akumpåra yan un guaguan na alåhas ni mahåfut gi fanggualu’an ya dispues sinedda’ ni un tåotåo. Ha nå’na’ di nuebu, ya gi minagof-ña humånåo ya ha bendi todu i guinaha-ña ya ha fåhan ennåo na guålu’. “Parehu lokkui’, i Rainun i langit kalang i kumitsiånti ni manispipiha ni manmåolik na petlas. Anai ha sodda’ unu ni sen guaguan na petlas, humånåo tåtti ya ha na’fanmabendi todu i guinaha-ña ya ha fåhan ennåo na petlas. “I Rainun i langit lokkui’ siña ma’akumpåra yan i chinchulu ni mayotti huyung gi hagoi, ya manrikohi todu klåsin guihan. Anai bula, masåggui’ hålum gi kantun hagoi ya manmatå’chung påpa’ para u ma’ayik atyu i manggái bali ya manmapo’lu gi sahguan. Atyu siha i manai bali manmayuti’. Taiguennåo ha’ siempri humuyongña gi uttimun i tanu’. U fanhånåo i manånghit huyung ya u masipåra i manailayi ginin i manmåolik, ya u fanmayotti guatu gi sagan guåfi i manailayi, anai u fanggågak yan u fanchikchik nifin-ñiha.”</p>
<p>Mamfinaisin siha as Jesus, “Kåo en kemprendi todu esti siha?”</p>
<p>Manmanoppi siha, “Hunggan.”</p>
<p>Pues ilek-ña si Jesus, “Kada unu gi ma’estrun i Lai ni humålum dumisipulu gi Rainun i langit kalang i tatan i gima’ ni siña ha laknus ginin i dipositu-ña parehu ha’ i nuebu yan i bihu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XVI DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xvi-damenggu-gi-utdinariu-na-tiempu/<p>
        <p>FINE’NA NA TINAITAI                                                                     Wis 12, 13. 16-19</p>
<p>Un tinaitai ginin i Lepblun Tinemtum</p>
<p>Tåya’ Yu’us fuera di Hågu ni umadadahi todu,</p>
<p>na para Un na’annuk na ti Un kundedena i manmåolik,</p>
<p>Sa’ måfattu i hustisia ginin i minetgot-mu;</p>
<p>ya put i ma’gas todu i kosas Håo mina’ pasesensia Håo para todu.</p>
<p>Sa’ Un na’a’annuk i fuetsåm-mu yanggin ti mahonggi i kinabålis i fuetsåm-mu;</p>
<p>ya gi atyu siha i tumungu’ Håo, Un lalåtdi i mandiskuidåo.</p>
<p>Låo maseha Hågu må’gas i minetgut, manhuhusga Håo kun mina’åsi’,</p>
<p>ya Un gubebetna ham kun pinasensia;</p>
<p>sa’ i minetgut ha e’ekkunguk i minalago’-mu.</p>
<p>Ya Un fa’nå’gui i taotåo-mu, ginin esti na cho’chu’</p>
<p>na atyu siha i manunas debidi u fangkariñosu;</p>
<p>Ya Un nå’i i lalahi-mu måolik na rason para u fanmanangokku</p>
<p>na para Un sedi siha na para u fanmañotsut nu i isao-ñiha.</p>
<p>I Finu’ i Saina.</p>
<p>INEPPIN I SÅTMU                                                    Ps 86, 5-6. 9-10. 15-16</p>
<p>Hågu, OAsaina, kariñosu Håo yan manasisi’i,</p>
<p>bula Håo mina’åsi’ para atyu siha i umå’agang Håo.</p>
<p>Ékkunguk, Asaina, i tinayuyot-tu;</p>
<p>yan atendi i bos i ginagågåo-hu.</p>
<p>INEPPI…..</p>
<p>Todu i nasion siha ni Un fa’tinas siempri u fanmåttu</p>
<p>ya Un ma’adora,Asainagi me’nå-mu,</p>
<p>ya u matuna i na’ån-mu.</p>
<p>Sa’ må’gas Håo ya Un chocho’gui i manna’manman siha na fina’tinas;</p>
<p>ya Hågu ha’ na maisa Yu’us.</p>
<p>INEPPI….</p>
<p>Låo Hågu,Asaina, Yu’us Håo ni yo’asi’ yan kariñosu,</p>
<p>ñating lalålu’, bula mina’åsi’ yan fiet Håo.</p>
<p>Talakmagi giya guåhu, ya Un gaima’åsi’ nu guåhu;</p>
<p>nå’i ni minetgot-mu i tentago’-mu.</p>
<p>INEPPI…..</p>
<p>SIGUNDU NA TINAITAI                                                                               Rom 8, 26-27</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:                                                                                                                                                     Gi etmismu manera måfattu lokkui’ i Espiritu para u ayuda hit, achukka’ manñaba’ hit. Put i ti ta tungu’ taimanu manåyuyut; Guiya i Espiritu mismu gumagågagui hit ginin as Yu’us umu’ugung ni ti siña masångan ni palåbra. Ya si Yu’us, ni Ha lili’i’ hålum i kurason-ta, Ha tungu’ håfa gaigi gi hinassun i Espiritu; sa’ i Espiritu manggågagåo as Yu’us para i taotåo-ña siha sigun gi minalago’-ña.</p>
<p>I Finu’ i Saina.</p>
<p>IBANGHELIU                                                                         Mt 13, 24-43</p>
<p>ÅLELUIA     Mt 11, 25</p>
<p>UN NA’MATUNGU’ NI MANAKPAPA’ NA TÅOTÅO I MISTERIUN I RAINU.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ha sangåni si Jesus i linahyan ottru na fina’akumparasion: “I Rainun i langit siña ma’akumpåra yan i taotåo ni mañåtpi ni maolik na simiya gi gualo’-ña. Anai manmamaigu’ todu, måttu i inimigu-ña ya manåtmi simiyan chå’guan gi entalu’ i trigu, dispues humånåo. Anai ha tutuhun manmanokcha’ yan mano’a’ i trigu, manannuk lokkui’ i cha’guan. Manmåttu i tintågu’ i gai gualu’ ya masangåni gui’, ‘Siñot, ada ti måolik na simiya tinanom-mu gi gualo’-mu? Mangginin manu atyu siha i cha’guan?’ Manoppi gui’, ‘I inimigu-hu chomo’gui esti.’ Mafaisin gui’ ni tentago’-ña, ‘Kåo malagu’ håo ya bai in ripåsa?’ Manoppi gui’, ‘Mungnga, sa’ yanggin en be’uk i cha’guan siña ha’ en chabe’uk yan i trigu. Po’lu ya u fanla’chuk parehu asta i tiempun kine’ku’ ya gi tiempun kine’ku’ guåhu bai Hu sangåni siha i para u fanmango’ku’, na’fanmunton finene’na i cha’guan ya u fanmasonggi, dispues nai rikohi yan en chili’ i trigu guatu gi dipositu.'”</p>
<p>Mansinangåni siha ta’lu as Jesus ottru fina’akumparasion: “I Rainun i langit uma’achuli’ yan i pipitas muståsa ni guaha chumuli’ ya ha såtpi gi gualu’. Guiya esti i mås dikiki’ na simiya gi todu, låo yanggin dumångkulu guiya mås dångkulu ki todu i tinanum siha. Mama’un dångkulu na trongku ya i paluma manmåfattu ya mafa’titinas i chenchun-ñiha gi ramås-ña siha.”</p>
<p>Mansinangåni siha ta’lu ottru na fina’akumparasion: “I Rainun i langit kalang i libadura ni ha chuli’ i palåo’an ya ha yaka’ yan tres mididan arina, astaki interu i yinaka’ bulåchu.”</p>
<p>Todu esti siha na leksion Ha fa’nå’gui si Jesus i linahyan tåotåo gi fina’akumparasion. Gi fina’akumparasion ha’ na Ha fa’nå’gui siha, para u makumpli håfa masångan ginin i prufeta:</p>
<p>“Bai Hu kuentusi siha gi fina’akumparasion,</p>
<p>Bai Hu anunsia håfa hagas ha’ uma’atuk</p>
<p>desdi i tutuhun i tånu’.”</p>
<p>Dispues Ha na’fanhånåo si Jesus i linahyan ya humånåo Gui’ para i gima’. Manmåttu guatu giya Guiya i mandisipulu yan esti na finaisin, “Esplikåyi ham put i cha’guan gi halum tånu’ na fina’akumparasion.”</p>
<p>Gi ineppen-ña ilek-ña, “I lancheru ni mañåñatpi måolik na simiya era Guiya i Lahin i Taotåo; I gualu’ era i siudadånun i Rainu. I cha’guan ha riprisesenta i siudadånun atyu i tailayi ya i inimigu ni sumåtpi i simiyan chå’guan era si Satanås. I ha’ånin kine’ku’, esdiset, i uttimun i tanu’, ya i manmangongo’ku’ era i manånghit. Taimanu ha’ na marikokohi i cha’guan ya masosonggi, taiguennåo ha’ lokkui’ gi uttimun i tanu’. I Lahin i Taotåo siempri Ha na’fanhånåo i mananghet-ña para u marikohi ginin i Rainon-ña todu atyu siha i umepuk ottru tåotåo siha para u matulaika i hinenggin-ñiha yan i chumocho’gui i tailayi. U famblinangku siha ni anghit hålum gi hetnun guåfi ya guennåo na u fangasao yan u fanchikchik nifin-ñiha. Dispues i taotåo Yu’us siha u fanma’lak kalang i atdao gi Rainun i Tatan-ñiha. Pues fanekkunguk yanggin guaha talangan-miyu!</p>
<p>I Ibangheliun i Saina.</p>

        </section>
        <hr>
        
        <section>
        <h1>XV DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xv-damenggu-gi-utdinariu-na-tiempu/<p>
        <p>FINE’NA NA TINAITAI                                                                             Is 55, l0-ll</p>
<p>Un tinaitai ginin i Lepblun i Prufeta as Isaias</p>
<p>Intonsis ilek-ña iSaina:</p>
<p>Taimanu ha’ na måfattu ginin i langit</p>
<p>i ichan yan i niebi</p>
<p>ya ti mabibira siha tåtti</p>
<p>astaki marega i tanu’,</p>
<p>ha na’måmåolik i edda’ yan meppa’ i tinanum,</p>
<p>ha nåna’i i simiyå-ña atyu i manånanum</p>
<p>yan pån atyu i chumotchochu,</p>
<p>pues taiguennåo ha’ lokkui’ i fino’-hu</p>
<p>ni humuhuyung ginin i pachot-tu;</p>
<p>ti u ta’lu tåtti giya guåhu dibåtdi,</p>
<p>låo siempri macho’gui i minalago’-hu,</p>
<p>ya u makumpli i rason na hu na’fanhånåo siha.</p>
<p>I Finu’ i Saina.</p>
<p>INEPPIN I SÅTMU                                                                         Ps 65, l0. ll. l2-l3. l4</p>
<p>U FANOKCHA’ MEPPA’ NA KUSETCHA.</p>
<p>Esta Un bisita i tanu’ yan Un rega,</p>
<p>esta Un na’sen måolik i edda’.</p>
<p>Misin hånum i sadduk Yu’us;</p>
<p>esta Un pripåra i simiya.</p>
<p>INEPPI …</p>
<p>Intonsis Un pripåra i tanu’: Un na’måsmai i inalådu,</p>
<p>Un yamak i trosun odda’.</p>
<p>Un na’mañaña’ ni ichan,</p>
<p>Un bendisi i kusetchån-ña.</p>
<p>INEPPI …</p>
<p>Un kurona i sakkan ni pruduktu;</p>
<p>yan i chalån-mu siha manmachuchuda’ nu i mineggai kusetcha.</p>
<p>I kannat ni ti manma’alådu manmachuchuda’ ni kusetcha;</p>
<p>ya tinampi i eksu’ ni minaguf.</p>
<p>INEPPI …</p>
<p>Piesa ha’ i påstu ni kinilu siha,</p>
<p>ya i kannat nina’onnu’ ni trigu;</p>
<p>manessalåo yan mangånta kun minaguf.</p>
<p>INEPPI…..</p>
<p>SIGUNDU NA TINAITAI                                                                         Rom 8, l8-23</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Hu kunsidedera na i minaså’pit esti na lina’la’ kaiha parehu yan i gloria ni numanangga hit. Todu i nina’huyung masesen diseha manangga na si Yu’us u na’matungu’ i famagu’on-ña. Manmakundena i nina’huyung siha para mungnga na u falingu i rason na manmafa’tinas siha, åhi’ ti put i minalagu’-ñiha, låo put i ennåo minalago’-ña si Yu’us. Låo gaigi ha’ i inangokku na un diha u mana’fanlibri ginin i isklåbu ya u fanlamas esti siha i nina’huyung ya u fañåonåo gi gloriosu na linibrin i famagu’un Yu’us. Ta tungu’ ha’ na asta på’gu na mumentu manu’ugung put puti todu i nina’huyung, taiguihi puti-ña i kumekefañagu. Låo åhi’ ti i nina’huyung ha’ manu’ugung; hita lokkui’ ni manmanå’i ni Espiritu kumu i fine’na na rigålun Yu’us manu’ugung hit gi sanhalom-ta mientras ta nanangga si Yu’us na u fa’famagu’on-ña hit para u na’fanlibri hit.</p>
<p>I Finu’ i Saina.</p>
<p>IBANGHELIU                                                                                              Mt l3, l-9</p>
<p>ÅLELUIA.</p>
<p>+ Un tinaitai ginin i såntu Ibangheliu sigun gi tinigi’ San Mateo.</p>
<p>Gi mismu ha’åni anai Ha dingu si Jesus i gima’, matå’chung påpa’ gi kantun hagoi. Humuyung na un dangkulun linahyan tåotåo manetnun gi uriyå-ña pues ennåo na humånåo ya matå’chung gi boti mientras i taotåo siha manotohgi gi kantun hånum. Mangkinuentusi siha åpmam gi fina’akumparasion gi taiguini na manera:</p>
<p>“Un lancheru humånåo huyung para u fañåtpi simiya. Palu gi sinatpen-ña mamoddung gi chalan tåotåo, ya manmåttu i paluma ya makånnu’. Palu gi sinatpen-ña mamoddung gi halum åtchu’, anai dididi’ odda’. Mandokku’ insigidas sa’ ti tåddung i edda’, låo anai kahulu’ i atdao ya manhina’mi, matutuhun manmalåyu sa’ dididi’ hali’-ñiha. Lokkui’, palu gi sinatpen-ña mamoddung gi halum tituka’, anai mandångkulu esti, manñiñikut. Putlus uttimu, palu gi sinatpen-ña mamoddung gi maolik na odda’ ya manmanokcha’ sientu, patsino sisenta, osino trenta buettas.</p>
<p>“Kada unu debidi u gof ripåra håfa hiningongok-ña.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIV DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiv-damenggu-gi-utdinariu-na-tiempu/<p>
        <p>FINE’NA NA TINAITAI                                                                              Zec 9, 9-l0</p>
<p>Un tinaitai ginin i Lepblun i Prufeta as Zacarias</p>
<p>Intonsis, ilek-ña i Saina:</p>
<p>Na’maguf håo, O hagan Sion,</p>
<p>essalåo kun minaguf, O hagan Hirusalen!</p>
<p>Atan ha’ sa’ para u fåttu giya hågu i rai-mu;</p>
<p>Guiya un tunas na nana’libri,</p>
<p>humitdi Gui’, yan ma’u’udai gi hilu’ un buliku,</p>
<p>un tatneru, låhi na påtgun buliku.</p>
<p>Siempri ha na’falingu i kalesa ginin Ephraim,</p>
<p>yan i kabåyu ginin Hirusalen;</p>
<p>u falingu i fletchan i gumegera,</p>
<p>ya Guiya para u pruklåma pås para i nasion siha.</p>
<p>I rainon-ña para desdi un tåsi asta ottru tåsi,</p>
<p>yan desdi i Saduk asta i puntan tånu’ siha.</p>
<p>I finu’ i Saina.</p>
<p>INEPPIN I SÅTMU                                                             Ps l45, l-2. 8-9. l0-11. l3-l4</p>
<p>R.(l) BAI HU TUNA I NA’ÅN-MU TODU I TIEMPU, RAI-HU YAN YU’OS-SU.</p>
<p>Bai hu na’takkilu’ Håo, O Yu’os-su yan Rai-hu,</p>
<p>yan bai hu tuna i na’ån-mu todu i tiempu.</p>
<p>Bai hu bendisi Håo kada diha,</p>
<p>yan bai hu tuna i na’ån-mu todu i tiempu.</p>
<p>INEPPI…..</p>
<p>ISainakariñosu yan yo’asi’,</p>
<p>ñating lalålu’ yan misin ginefli’i’.</p>
<p>Måolik iSainapara todu,</p>
<p>Ha ma’asisi’i todu i fina’tinås-ña.</p>
<p>INEPPI…..</p>
<p>Todu i fina’tinås-mu un manå’i gråsia, OAsaina</p>
<p>ya un ma bendisi ni mamfiet nu Hågu.</p>
<p>Sedi siha ya u masånganñaihun i glorian i rainom-mu</p>
<p>ya u masångan i minetgot-mu.</p>
<p>INEPPI…..</p>
<p>Fiet iSainagi todu i fino’-ña,</p>
<p>yan fiet gi todu siha i che’cho’-ña.</p>
<p>ISainaHa supopotta todu atyu siha i mamopoddung</p>
<p>yan Ha na’fanatachu todu atyu siha i manetekkun.</p>
<p>INEPPI…..</p>
<p>SIGUNDU NA TINAITAI                                                              Rom 8, 9. ll-l3</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Låo ti manlåla’la’ hamyu sigun gi minalagu’ i naturat-miyu kumu tåotåo; inlugåt di esti, manlåla’la’ hamyu sigun gi minalagu’ i Espiritu–yanggin magåhit na låla’la’ i Espiritun Yu’us giya hamyu. Ti iyun i Kristo hamyu yanggin taigui i Espiritun i Kristo giya hamyu.</p>
<p>Yanggin låla’la’ giya hamyu i Espiritun Yu’us, ni muna’lå’la’ ta’lu si Jesus ginin i finatai, pues Guiya ni muna’lå’la’ ta’lu i Kristo ginin i finatai U nå’i lina’la’ i mámatai na tataotåo-miyu ginin i gumaigin i Espiritu-ña giya hamyu. Pues put ennåo, mañe’lu-hu, na guaha upbligasion-ta, låo ti atyu na klåsin upbligasion ni para ta fanlå’la’ sigun gi minalagu’ naturåt ni gaigi giya hita kumu tåotåo. Yanggin manlå’la’ hamyu sigun gi naturåt ni gaigi giya hamyu kumu tåotåo, siempri manmåtai hamyu; låo yanggin manlå’la’ hamyu sigun gi Espiritu siempri en pinu’ i isao siha na aksion-miyu ya siempri manlå’la’ hamyu.</p>
<p>I finu’ i Saina.</p>
<p>IBANGHELIU                                                                                               Mt 11, 25-30</p>
<p>ÅLELUIA     Mt 11-25</p>
<p>UN NA’MATUNGU’ NI MANDIKIKI’ I MISTERIUN I RAINU.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Atyu na tiempu taiguini sinangån-ña si Jesus: “Tåta, Sainan långit yan tånu’, Hågu Hu tutuna sa’ atyu siha i ti Un na’matungu’ ni manmalåti’ yan i manomtum Un na’matungu’ ni famagu’un. Tåta, hunggan magåhit. Sen maguf Håo Un disidi esti siha.</p>
<p>“Todu esti siha Ha nå’i Yu’ si Tåta. Tåya’ tumungu’ i Lahi-ña sinoki i Tata, yan tåya’ tumungu’ i Tata sinoki i Lahi-ña yan maseha håyi malago’-ña na u na’matungu’ i Tata.</p>
<p>“Fanmamaila’ giya Guåhu, todu hamyu ni manyayas yan mangkatgådu, ya Guåhu bai Hu na’fandiskånsa hamyu. Chili’ i yigu-hu ya en ima gi apågan-miyu ya en fanmanungu’ ginin Guahu, sa’ kariñosu yan humitdi i kurason-hu. I antin-miyu siempri u fanmañodda’ diskånsu. I yigu-hu ni para bai Hu nå’i hamyu ti mapput, ya i katga ni para bai Hu po’lu gi hilu’-miyu ñahlalang.”</p>
<p>I Ibangheliun i Saina.</p>

        </section>
        <hr>
        
        <section>
        <h1>XIII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xiii-damenggu-gi-utdinariu-na-tiempu/<p>
        <p>FINE’NA NA TINAITAI                                                                                         2 Kgs 4, 8-ll. l4-l6</p>
<p>Un tinaitai ginin i Sigundu na Lepblun i Manrai</p>
<p>Un diha måttu si Elisha guatu giya Shunem, anai iståba un palåo’an ni takkilu’ pueston-ña gi entalu’ i taotåo, ya finaisin gui’ para u chotchu i dos. Dispues di ennåo, kada biåhi di maloffan guennåo si Elisha sumusugu’ para u chotchu. Intonsis ha sangåni i asaguå-ña, “Hu tungu’ na sinantusan esti na tåotåo ginin as Yu’us. Yåki sessu ha bisita hit, maila’ ya ta arekla un kuåttu gi hilu’ i atuf ya ta na’yiyi un kåtri, siya yan fållut, kosaki yanggin måttu giya hita ennåo nai u såsaga.” Guennåo nai dispues måttu si Elisha ya maigu’ un puengi.</p>
<p>Dispues mamaisin si Elisha, “Kåo guaha siña macho’gui para guiya?” Manoppi si Gehazi, “Hunggan! tåya’ lahi-ña ya esta å’amku’ i asaguå-ña.” Ilek-ña si Elisha, “Ågang gui’ mågi”. Anai ma’ågang ya måttu ya tumohgi gi petta, mama’tinas prumesa si Elisha, “Taiguini na tiempu ottru såkkan siempri mangaririñu håo un patgun låhi.”</p>
<p>I finu’ i Saina.</p>
<p>INEPPIN I SÅTMU                                                             Ps 89, 2-3. l6-l7. l8-l9</p>
<p>R.(2)  BAI HU KÅNTA I MINAOLIK I SAINA TODU I TIEMPU.</p>
<p>Bai hu kånta todu i tiempu i fabot ni ginin iSaina,</p>
<p>bai hu pruklåma na fiet Håo para todu i hinerasion siha.</p>
<p>Sa’ esta ilek-mu, “I guinaiyak-ku esta ma’istapblesi para todu i tiempu”;</p>
<p>esta Un kumfitma gi langit na fiet Håo.</p>
<p>INEPPI…..</p>
<p>Manmaguf i taotåo ni umadodora Håo,Asaina,</p>
<p>ni manlåla’la’ ma’lak gi me’nå-mu.</p>
<p>Manmaguf makantåyi i na’ån-mu todu i diha;</p>
<p>manessalåo kantan guput anai manggånna Håo.</p>
<p>INEPPI…..</p>
<p>Sa’ Hågu ma’lak na fuetsan-ñiha;</p>
<p>put i guinaiyam-mu na manmanggånna ham.</p>
<p>Sa’ iSainanai gaigi i pruteksion-ta,</p>
<p>i Uniku na Såntus Israhet, i rai-ta!</p>
<p>INEPPI…..</p>
<p>SIGUNDU NA TINAITAI                                                              Rom 6, 3-4. 8-ll</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Kåo ti en tingu’ na hita ni manmatakpångi gi as Jesukristo manmatakpångi hit gi finatai-ña? Ginin i manmatakpanget-ta gi finatai-ña manmahåfut hit yan Guiya, kosaki, taimanu ha’ na mana’lå’la’ Gui’ ta’lu ginin i finatai ginin i glorian i Tata, hita lokkui’ siña manlå’la’ gi nuebu na lina’la’. Yanggin manmåtai hit yan i Kristo, manmanhonggi hit lokkui’ na u ta fanlå’la’ yan Guiya. Ta tungu’ na i Kristo, esta mana’lå’la’ un biåhi ginin i finatai, ti u måtai ta’lu; tåya’ esta fuetsån-ña i finatai giya Guiya. I finatai-ña era finatai ginin i isao, un biåhi ha’ para todu i tiempu; i lina’lå’-ña lina’la’ para si Yu’us. Gi etmismu manera, debidi en kensidera na manmåtai hamyu esta gi isao låo manlåla’la’ para si Yu’us gi as Jesukristo.</p>
<p>I Finu’ i Saina.</p>
<p>IBANGHELIU                                                                                               Mt l0, 37-42</p>
<p>ÅLELUIA     Jn 8, l2</p>
<p>I TAOTÅO NI DUMALALAKI YU’ U GAIGI GIYA GUIYA</p>
<p>I KANDIT I LINA’LA’.</p>
<p>+Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus nu i mandisipulu-ña:</p>
<p>“Atyu i gumuaiya si tatå-ña, osino si nanå-ña, lahi-ña pat hagå-ña, mås ki Guahu ti diknu yan Guåhu. Atyu i ti malagu’ ha kåtga i kilu’os-ña para u dalalaki Yu’ ti diknu yan Guåhu. Atyu i guiya ha’ ha ispihan mamaisa siempri ha distrosan maisa gui’, ya atyu i pumopo’lu na taibali gui’ put Guåhu siempri ha sodda’ håyi gui’. “Atyu i umaksepta hamyu ha aksesepta Yu’, ya atyu i umaksepta Yu’ ha aksesepta atyu i muna’hånåo Yu’. Atyu i umaksepta i prufeta sa’ put i ha kåkatga i titulun prufeta siempri ha risibi i premiun i prufeta; atyu i umaksepta un sinantusan na tåotåo sa’ put i matungu’ na såntus gui’ ha risibi i premiun i santus na tåotåo. Ya bai Hu prumeti hamyu na maseha hayi i numa’i tasan hånum manenghing para esti i manakpapa’ sa’ put i disipulu gui’ ti u fåtta gui’ premiu.</p>
<p>I Ibangheliun i Saina.</p>

        </section>
        <hr>
        
        <section>
        <h1>XII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/xii-damenggu-gi-utdinariu-na-tiempu/<p>
        <p>FINE’NA NA TINAITAI                                                                    Jer 20, l0-l3</p>
<p>Un tinaitai ginin i Lepblun i Prufeta as Jeremiah</p>
<p>“Hunggan, hu hunguk i ñangun meggai na tåotåo:</p>
<p>“Manna’ma’ñåo gi todu i bånda!</p>
<p>Rinunsia! maila’ ya ta rinunsia gui’!”</p>
<p>Todu atyu siha i ginin manamigu-hu</p>
<p>manmaguf ma’a’atan i linachi-hu.</p>
<p>‘Siña ha’ goddon gi ekkudu; ya siempri manmanggånna hit,</p>
<p>ya ta na’empas.’</p>
<p>Låo humahami yan iSaina, kalang i mås metgut:</p>
<p>u fanmatompu’ i pumetsisigi yu’, ti u fanmanggånna.</p>
<p>Gi manmapeddin-ñiha u mana’fanmamåhlåo,</p>
<p>para todu i tiempu, gi ti siña mamaleffanñaihun na</p>
<p>klåsin disareklåo.</p>
<p>OAsainani ehetsitu siha, Hågu chumachagi i manunas,</p>
<p>Hågu umeksamimina i hinassu yan i kurason,</p>
<p>sedi yu’ para bai hu li’i’ i binggansåm-mu nu siha,</p>
<p>sa’ giya Hågu nai hu intrega i kausåk-ku.</p>
<p>Kantåyi iSaina,</p>
<p>tuna iSaina,</p>
<p>Sa’ Ha riskåta esti i lina’la’ i pepbli</p>
<p>ginin i fuetsan i tailayi! “Ilek-ña si Jeremiah:</p>
<p>I finu’ i Saina.</p>
<p>INEPPIN I SÅTMU                                                                  Ps 69, 8-l0. l4. l7. 33-35</p>
<p>Put Hågu na hu sungun i insuttu,</p>
<p>ya tinampi matå-hu ni minamåhlåo.</p>
<p>Mayuti’ñaihun yu’ ni mamparentes-su,</p>
<p>un istrangheru yu’ para i famagu’un nanå-hu,</p>
<p>Sa’ ha latchai yu’ i animu-hu put i gimå’-mu,</p>
<p>ya i insuttun atyu siha i chumatfinunu’i Håo mamopoddung gi hilo’-hu.</p>
<p>INEPPI…..</p>
<p>Låo hu tåtayuyut Håo,Asaina,</p>
<p>para Un ékkunguk i ginagågåo-hu.</p>
<p>O Yu’us, gi dangkulun kariñu-mu ékkunguk yu’</p>
<p>ni siguru na ayudu-mu.</p>
<p>Oppi yu’,Asaina, sa’ geftao i guinaiyam-mu;</p>
<p>gi dangkulun mina’ase’-mu bira Håo mågi giya guåhu.</p>
<p>INEPPI…..</p>
<p>“Hamyu ni manakpapa’, atan ya en fanmaguf;</p>
<p>hamyu ni umispipiha si Yu’us, u fanmaguf kurason-miyu!</p>
<p>Sa’ iSainaHa huhunguk i pepbli,</p>
<p>ya ti malelefa ni manmapreresu.</p>
<p>Un matuna ni langit yan i tanu’,</p>
<p>kuntodu i tasi yan todu siha i mangalalamtin gi halum tåsi!”</p>
<p>INEPPI…..</p>
<p>SIGUNDU NA TINATAI                                                                    Rom 5, 12-15</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus:</p>
<p>Ginin un låhi na måttu i isao gi tanu’, ya i isåo-ña ha na’fåttu i finatai. Put esti na machalapun i finatai gi todu i taotåo siha sa’ put todu manisao. Esta guaha isao gi tanu’ åntis di u mana’huyung i Lai; låo anai tåya’ lai tåya’ isao ma’apunta påpa’. Låo desdi i tiempun Adan asta i tiempun Moises manhåli’ i isao gi todu i taotåo siha, achukka’ atyu siha na tåotåo i ti manisao parehu yan si Adan anai ti ha osgi i tinagu’ Yu’us.</p>
<p>Si Adan figuran atyu i para u fåttu. Låo ti parehu i dos, sa’ i geftåo na rigålun Yu’us ti parehu yan i isao Adan. Hunggan magåhit na bula manmåtai na tåotåo put i isao atyu na låhi. Låo mås takkilu’ i gråsian Yu’us, yan i geftåo na rigalu-ña para i lahyan na tåotåo ginin i grasian atyu na låhi, era si Jesukristo.</p>
<p>I Finu’ i Saina.</p>
<p>IBANGHELIU                                                                                                Mt l0, 26-33</p>
<p>ÅLELUIA       Jn 15, 26. 27</p>
<p>YA LOKKUI’ HAMYU PARA TISTIGU-HU.</p>
<p>+Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus nu i manapostules-ña:</p>
<p>“Cha’-miyu sesedi na en fanma’aminåsa ni taotåo siha. Tåya’ manåna’na’ ya ti u mana’annuk, yan tåya’ uma’attuk ya ti u matungu’. Håfa Hu sangåni hamyu gi hemhum, sånganñaihun gi manana. Håfa Hu sangåni hamyu ha’ na maisa, essalåoñaihun ginin i hilu’ åtuf. Cha’-miyu fanma’å’ñåo nu atyu siha ni siña pumunu’ i taotåo låo ti siña mapunu’ i anti. Inlugåt, ma’añågui atyu siha i siña yumamak kuntodu i tataotåo yan ånti giya Gehenna. Na ada ti gof baråtu nai mabebendi kada dos na paluman nossa’? Ya ombris ennåo tåya’ paluman nossa’ popoddung gi edda’ sin pitmisun Tatan-miyu. På’gu hamyu, kada gaputulu gi ilun-miyu esta manmatufung: Pues cha’-miyu fanma’å’a’ñåo ni håfa. Mås hamyu manggái bali ki i katdumin nossa’. “Maseha håyi ni rumikuknisa Yu’ gi me’nan tåotåo bai Hu rikuknisa gui’ gi me’nan Tatå-hu gi langit. Maseha håyi ni ti umatendi Yu’ gi me’nan tåotåo ti bai Hu atendi gi me’nan Tatå-hu gi langit.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN CORPUS CHRISTI</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-corpus-christi/<p>
        <p>FINE’NA NA TINAITAI                                                           Dt 8, 2-3. 14-16</p>
<p>Un tinaitai ginin i Lepblun Deuteronomy</p>
<p>Ha kuentusi si Moises i taotåo siha ya ilek-ña: “Hassu håfa taimanu i esta maloffan na kuarenta åñus anai iSaina, i Yi’us-miyu, Ha ga’chungi hamyu gi todu i biahin-miyu gi disiettu, para en fanchinagi gi pinadesi yan para u tungu’ kåo gaigi gi intension-miyu na para en esgi i tinago’-ña siha. Pues put ennåo na Ha na’fanmamadesi hamyu gi niñalang ya dispues Ha na’fañotchu hamyu ni pån ginin i langit, era i manna, un nengkannu’ ni hamyu yan ni i tatan-miyu ti en tingu’, put para en fanfina’nu’i na åhi’ ti ginin i pån ha’ nai låla’la’ i taotåo, låo ginin kada palåbra ni humuhuyung gi pachut iSaina.</p>
<p>“Hassu, iSaina, i Yi’us-miyu, ni kumonni’ hamyu huyung ginin Ihipto, atyu i sagan isklåbu; i umisgaihun hamyu gi taddung yan båba na disiettu anai meggai kulepbla yan saligåo siha, i anglu’ yan taihanum na odda’; i muna’huyung hånum para hamyu ginin i atchu’ yan nina’fañotchu hamyu manna gi disiettu, un klåsin nengkannu’ ni ti matungu’ ni mañainan-miyu.”</p>
<p>I finu’ i Saina.</p>
<p>INEPPIN I SÅTMU                                                 Ps 147, 12-13. 14-15. 19-2</p>
<p>Tuna iSaina, Hirusalen;</p>
<p>tuna i Yi’os-mu, Sion,</p>
<p>Sa’ Ha na’metgut i kandålun i trangkan-miyu,</p>
<p>esta Ha bendisi i famagu’un-miyu gi sanhalum-miyu.</p>
<p>INEPPI…..</p>
<p>Ha na’fåttu pås gi linderun-miyu,</p>
<p>yan Ha na’fañotchu hamyu nu i mås måolik na trigu.</p>
<p>ISainaHa na’fåttu i tinago’-ña gi tanu’;</p>
<p>chaddik måttu i palabrås-ña!</p>
<p>INEPPI ….</p>
<p>ISainaHa pruklåma i fino’-ña as Jacob,</p>
<p>i tinago’-ña yan i areklamenton-ña as Israhet.</p>
<p>Ti Ha cho’gui esti para ottru nasion siha;</p>
<p>ti Ha sangåni i ottru nasion nu i tinago’-ña siha.</p>
<p>Åleluia!</p>
<p>INEPPI…..</p>
<p>SIGUNDU NA TINAITAI                                                         1 Cor 10, 16-17</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus: I tasa ni ta u’usa gi Senan i Saina yan put ennåo na ta nåna’i gråsia si Yu’us: yanggin manggimin hit ginin ennåo, mañåsåonåo hit manggimin gi haga’ i Kristo. Yan i pån ni ta i’ipi’; yanggin ta kånnu’ ennåo, mañåsaonåo hit mañotchu gi tataotåo i Kristo.</p>
<p>Gaigi guini unu na pidasun pån, ya todus hit, maseha manmeggai hit, unu ha’ hit na tataotåo, sa’ todus hit mañåsaonåo gi etmismu pidasun pån.</p>
<p>I finu’ i Saina.</p>
<p>IBANGHELIU                                                                   Jn 6, 51-58</p>
<p>ÅLELUIA     Jn 6, 51-52</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus ni linahyan ManHudihos:</p>
<p>Guåhu mismu i lala’la’ na pån ni måttu ginin i langit.</p>
<p>Håyi i kumånnu’ esti na pån u taihinekkuk lina’lå’-ña;</p>
<p>i pån ni para bai Hu na’enñaihun Guiya ennåo i sinsen-hu,</p>
<p>para i lina’la’ i tanu’.”</p>
<p>Anai mahunguk esti ni ManHudihos manatgumentu entri siha, ilik-ñiñiha, “Taimanu para na’i-ña ni sinsen-ña para ta kånnu’?” Put ennåo na ilek-ña si Jesus nu siha:</p>
<p>“Åmen, åmen, bai Hu asigura hamyu ni minagåhit,</p>
<p>yanggin ti en kannu’ i sensin i Lahin i Taotåo</p>
<p>ya ti en gimin i hagå’-ña, u tåya’ lina’la’-miyu.</p>
<p>Atyu i chumotchu ni sinsen-hu yan gumimin i hagå’-hu</p>
<p>u lå’la’ para siempri, ya Guåhu bai Hu na’kahulu’ gui’</p>
<p>gi uttimu na ha’åni.</p>
<p>I sinsen-hu magåhit na nengkannu’ yan i hagå’-hu magåhit na gimin.</p>
<p>I taotåo ni chumotchu ni sinsen-hu yan gumimin ni hagå’-hu</p>
<p>sumåsaga giya Guåhu, yan Guåhu giya guiya.</p>
<p>Taimanu ha’ si Tåta ni guaha lina’lå’-ña Ha na’hånåo Yu’</p>
<p>ya Guåhu guaha lina’lå’-hu sa’ put si Tåta,</p>
<p>taiguennåo ha’ i taotåo ni chumotchu nu Guåhu</p>
<p>u gai lina’la’ gui’ sa’ put Guåhu.</p>
<p>Estegui’ i pån ni måttu påpa’ ginin i langit.</p>
<p>Ti parehu yan i mañainan-miyu ni mañotchu låo manmåtai ha’,</p>
<p>i taotåo ni chumotchu guini na pån u lå’la’ para todu i tiempu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGU DISPUES DI PENTEKOSTES  SANTISIMA TRINIDAD</h1>
        <p><strong>Date:</strong> June 10, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggu-dispues-di-pentekostes-santisima-trinidad/<p>
        <p>FINE’NA NA TINAITAI                                                                              Ex 34, 4-6. 8-9</p>
<p>Un tinaitai ginin i Lepblun Exodus</p>
<p>Tåftaf gi egga’an humånåo si Moises hulu’ gi Sabånan Sinai sa’ tinagu’ gui’ niSaina, ya ha chuchuli’ i dos na tapblon åtchu’.</p>
<p>Anai tumunuk påpa’ si Yu’us gi halum mapagåhis tumohgi guihi gi fi’un Moises ya Ha anunsia i na’ån-ña, “Saina.” Pues maloffan si Yu’us gi me’nå-ña ya umessalåo, “ISaina,iSaina, un yo’asi’ yan na’maguf na Yu’us, ñating lalålu’ yan bula guinaiya yan fiet Gui’.” Insigidas tumekkun påpa’ gi tanu’ si Moises ya manadora. Pues ilek-ña, “Yanggin maguf Håo nu guåhu, OAsaina, maila’ ya ta fanhita. Magåhit na manåguaguat esti siha na tåotåo; låo dispensa i baba na bidan-måmi yan i isao-måmi, ya risibi ham kumu iyom-mu.”</p>
<p>I finu’ i Saina.</p>
<p>INEPPIN I SÅTMU                                                              Dn 3, 52. 53. 54. 55. 56</p>
<p>U matuna håo, O Asaina, i Yi’us i Tatan-måmi,</p>
<p>tunåyun yan takkilo’ña ki håyi para todu i tiempu;</p>
<p>Yan umatuna i santus yan gloriosu na na’ån-mu,</p>
<p>tunåyun yan takkilo’ña ki håyi para todu i siklu siha.</p>
<p>INEPPI…..</p>
<p>U matuna håo gi halum i templu anai gaigi i santus na gloriå-mu,</p>
<p>tunåyun yan gloriosu gi hilu’ todu para todu i tiempu.</p>
<p>INEPPI…..</p>
<p>U matuna håo gi tronun i rainom-mu,</p>
<p>tunåyun yan takkilo’ña ki håyi para todu i tiempu.</p>
<p>INEPPI…..</p>
<p>U matuna håo ni uma’atan hålum i mås manåddung</p>
<p>ginin i tronu-mu gi hilu’ i cherubim,</p>
<p>tunåyun yan takkilo’ña ki håyi para todu i tiempu.</p>
<p>INEPPI…..</p>
<p>SIGUNDU NA TINAITAI                                                               2 Cor 13, 11-13</p>
<p>Un tinaitai ginin i sigundu na Kattan San Pablo para i taotåo Corinth</p>
<p>Håfañe’lus, fanmaguf.</p>
<p>Che’gui kuåntu i siña para en fansen måolik; dalalaki atyu i hu fafaisin hamyu; fanakomfotma unu yan ottru; fanlå’la’ gi pås. Ya siempri i Yi’os guinaiya yan pås u såga giya hamyu. Fanasaluda unu yan ottru ni chikun che’lu. Todu i taotåo Yu’us siha mana’håhanåo i saludun-ñiha para hamyu.</p>
<p>I grasian i Saina as Jesukristo, yan i guinaiyan Yu’us, yan i dinañña’ gi Espiritu Såntu u gaigi giya hamyu.</p>
<p>I finu’ i Saina.</p>
<p>IBANGHELIU                                                                                               Jn 3, 16-18</p>
<p>ÅLELUIA     Rv 1,8</p>
<p>SI YU’US NI GAGAIGI PÅ’GU, NI HAGAS HA’ GAIGI,</p>
<p>YAN GUIYA NI PARA U FÅTTU.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus as Nicodemus:</p>
<p>Sa’ put Ha sen guaiya si Yu’us i tanu’ na Ha intrega i uniku na Lahi-ña, kosaki atyu i manhonggi giya Guiya ti u måtai, inlugåt para u lå’la’ taihinekkuk. Ti Ha na’hånåo si Yu’us i Lahi-ña para i tanu’ para u kundena i tanu’, sinoki para u masåtba ginin Guiya. Maseha håyi ni manhonggi gi Lahi-ña ti u makundena, låo maseha håyi ni ti manhonggi pues esta gui’ munhåyan makundena, sa’ put i ti manhonggi gui’ gi uniku na Lahin Yu’us.</p>
<p>I Ibangheliun i Saina..</p>

        </section>
        <hr>
        
        <section>
        <h1>DAMENGGUN PENTEKOSTES</h1>
        <p><strong>Date:</strong> June 3, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pentekostes/<p>
        <p>FINE’NA NA TINAITAI Acts 2, 1-11Un tinaitai ginin i Bidan i Manapostulis</p>
<p>Anai måttu i ha’ånin Pentekostes, mansinedda’ i mandisipulu mane’etnun gi un lugåt. Gotpi ha’ måttu un dångkulu na buruka kalang mohun un metgut na månglu’ ginin hihilu’ gi mapagåhis ni mahunguk gi todu i halum guma’ anai manmatåta’chung siha. Kalang guåfi na hula’ manannuk ya dispues machalapun ya mañåga gi hilu’ kada unu giya siha. Todus mambula ni Espiritu Såntu. Matutuhun manguentus gi ottru lingguåhi yan manmananununsia manna’manman na sinangan mientras maninayuyuda ni Espiritu.</p>
<p>Maniståba giya Hirusalen guihi na tiempu mandibotu na ManHudihos siha ginin todu nasion. Mahunguk i buruka ya manetnun gi un dångkulu na gurupu. Maningkibukåo hinassun-ñiha sa’ kada unu giya siha mahunguk i lalåhi manguekuentus gi lingguåhin-ñiha mismu. Nina’fanmanman siha ni todu i masusedi. Manmamamaisin sa’ mansen manman, “Na ada ti todu ha’ esti siha na tåotågui i manguekuentus tåotåo Galileha? Håfa taimanu na kada unu giya hami in hihinguk siha gi lingguåhin-måmi. Puru ham tåotåo Parthian, tåotåo Medes, yan tåotåo Elamites. Mañåsaga ham giya Mesopotamia, Judea yan Cappadocia, Pontus, Asia, Phrygia yan Pamphylia, Ihipto, yan i uriyan Libya, fi’un Sirenehu. Guaha siha bisita ginin Roma, todu ManHudihos, Cretans yan Arabs lokkui’. Låo kada unu giya hami humunguk siha manguekuentus gi linggguåhin-måmi put i manna’manman na che’chu’ Yu’us.”</p>
<p>I finu’ i Saina.</p>
<p>INEPPIN I SÅTMU Ps 104, 1. 24. 29-30. 31. 34</p>
<p>R. (30) ASAINA, NA’FÅTTU I ESPIRITU-MUYAN RINUEBA I HICHURAN I TANU’.</p>
<p>Anti-hu, tuna i Saina!Asaina, Yu’os-su, magåhit na må’gas Håo!Difirentis klåsi siha i fina’tinås-mu, Asaina!bula i tanu’ ni fina’tinås-mu.INEPPI …..Puedi u tatachu ha’ todu i tiempu i glorian i Saina;puedi u maguf i Saina ni fina’tinås-ña!Puedi u nina’maguf si Yu’us ni kantåk-ku;siempri bai hu maguf gi Saina.INEPPI…..</p>
<p>Yanggin Un na’påra manhågung, siempri manmåtaiya u fana’lu tåtti gi petbus ni ginin ennåo na manmafa’tinas siha.Anai Un na’hånåo mo’na i hinagong-mu, manmafa’tinas siha,ya Un rinueba i hichuran i tanu’.INEPPI …..</p>
<p>SIGUNDU NA TINAITAI 1 Cor 12, 3-7. 12-13Un tinaitai ginin i fine’na na Kattan San Pablo para i taotåo CorinthHafane’lus:Tåya’ siña kumomfisatñaihun na si “Jesus Saina Gui’,” solu dinidikta gui’ niEspiritu Såntu. Guaha difirentis klåsin esperituhåt na rigålu, låo Guiya ha’ atyu na Espiritu i mannåna’i. Guaha difirentis klåsin sitbisiu, låo etmismu Saina ha’ masesetbi. Guaha difirentis klåsin kapasidåt para u macho’gui i sitbisiu, låo etmismu Yu’us numåna’i kapasidåt todu para u macho’gui kada sitbisiu. Mana’á’annuk i gumaigin i Espiritu gi kada tåotåo para minaolik todu.I Kristo kalang un tataotåo ni meggai na påtti; låo un tataotåo ha’, achukka’ manggaigi meggai difirentis na påtti. Gi etmismu manera, todu hit, maseha ManHudihos siha patsino MamPagånu, måseha manisklåbu patsino manlibri, manmatakpångi hit gi un tataotåo ginin i etmismu Espiritu, ya todu hit manmanå’i ni esti i uniku na Espiritu para ta gimin.</p>
<p>I finu’ i Saina.</p>
<p>“SEQUENCE”Maila’, Espiritu Såntu, maila’!Ya ginin i linangitan na gimå’-muNa’fanina i yiniusan na kåndit!</p>
<p>Maila’, Tatan i mamopbli!Maila’, Hågu ni mannåna’i rigålu’!Maila’, Hågu ni kandit i kurason tåotåo!</p>
<p>Hågu, i mås måolik mangunsuela;Hågu, i mås amigun i anti;Suåbi na diskånsu guini gi tanu’;</p>
<p>Gi che’chu’-måmi, mamis na diskånsu;Ma’agradesi na frinesku gi minaipi;Kunsuelu gi halum pininiti.</p>
<p>O matuna na Kåndit Yu’us,Fanina guini gi kurason-mu,Yan na’bula i sanhalum-måmi!</p>
<p>Yanggin taigui Håo, mantåya’ ham,Tåya’ måolik cho’chu’ pat hinassu,Tåya’ libri gi mancha pat båba.</p>
<p>Na’homlu i chetnut-måmi, na’fanmetgut ham ta’lu;Gi inanglu’-måmi na’fåttu i sirenu;Fa’gåsi i manchan i isao.</p>
<p>Na’mañaña’ i mahettuk na kurason;Na’lagu’ i manenghing, na’maipi i figu;Chachalåni i a’abak na ådding.</p>
<p>Gi mamfi’et, ni manmanadodoraYan makomfisatñañaihun Håo kada dihaNa’fåttu i sietti na rigalu-mu;</p>
<p>Nå’i siha premiun bittut;Nå’i siha ni satbasion-mu, O Asaina;Nå’i siha taihinekuk na minaguf. Åmen.Åleluia.</p>
<p>IBANGHELIU Jn 20, 19-23R. Åleluia. MAILA’, ESPIRITU SÅNTU, YA UN NA’FAMBULA IKURASON I MAMFIET NU HÅGU;YA NA’FAÑILA’ I GUAFIN I GINIFLI’E’-MU GIYA SIHA.R. Åleluia.+ Un tinaitai ginin i såntu Ibangheliu sigun gi tinigi’ San JuanGi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñao-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.” Anai munhåyan Ha sångan esti, mamfina’nu’i siha ni kanai-ña yan i kalaguåk-ña. Manmaguf i mandisipulu anai mali’i’ i Saina. Ilek-ña ta’lu, “I pås u gaigi giya hamyu. Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.” Pues manhinagungi siha ya ilek-ña: “Risibi i Espiritu Såntu. Yanggin en asi’i i isao tåotåo, u fanma’asi’i siha; yanggin ti en asi’i, ti u fanma’asi’i siha.”</p>
<p>I Ibangheliun i Saina.</p>

        </section>
        <hr>
        
        <section>
        <h1>ASENSION: Kinahulu’ Jesukristo Gi Langit</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/asension-kinahulu-jesukristo-gi-langit/<p>
        <p>FINE’NA NA TINAITAI                                                                                          Acts 1, 1-11</p>
<p>I tutuhun i che’chu’ i ManApostulis</p>
<p>Gi fine’na na tinige’-hu, Theophilus, hu sångan todu i Ha cho’gui yan i Ha fa’nå’gui si Jesus asta i ha’åni anai makonni’ Gui’ hulu’ gi langit, dispues di Ha ingkåtga i apostulis siha ni Ha atyik ginin i Espiritu Såntu. Duråntin i tiempu dispues di i masa’pet-ña, Ha fanu’i siha yan bula prueba na låla’la’ Gui’, ya Ha bisita siha gi duråntin i kuarenta dihas, yan Ha kuentutusi siha put i Rainun Yu’us. Un ukasion anai manetnun siha, Ha sangåni na mungnga madingu iya Hirusalen: “Nangga i makumplin i prinimetin Tatå-hu, ni en hinguk Yu’ sumångan. Si Juan manakpångi ni hanum, låo ti u åpmam en fanmatakpångi ni Espiritu Såntu.”</p>
<p>Mientras mañisiha manmamaisin i manapostulis, “Asaina, kåo para Un na’ta’lu tåtti i areklu giya Israhet på’gu?” I inippen-ña taiguini, “I eksåktu na ora, ti iyun-miyu para en tingu’. I Tata Ha na’sahngi ennåo para Guiya ha’. Siempri en risibi pudet yanggin måttu påpa’ i Espiritu Såntu giya hamyu; pues siempri hamyu en fantistigu-hu giya Hirusalen, gi todu iya Hudeha yan Samåria, hunggan kuntodu asta i puntan tånu’.” Ti åpmam na Ha sångan esti mahåtsa Gui’ hulu’ gi me’nan matan-ñiha gi mapagåhis ni tumåmpi Gui’ ginin i inatan-ñiha. Manalakhihilu’ ha’ trabiha gi langit anai tumohgi gi fi’un-ñiha dos na tåotåo ni minagågagu å’paka’. Ilik-ñiha, “Tåotåo Galileha, håfa na monotohgi hamyu guini ya en a’atan hulu’ i mapagåhis? Si Jesus ni makonni’ ginin hamyu, u ta’lu mågi, taimanu ha’ anai en li’i’ Gui’ kahulu’ gi langit.”</p>
<p>I finu’ i Saina.</p>
<p>INEPPIN I SÅTMU                                                                          Ps 47, 2-3. 6-7. 8-9</p>
<p>MANGÅTI I TRUMPETA PARA I SAINA.</p>
<p>Na’påkpak kannai-miyu todu hamyu ni taotåo</p>
<p>fanessalåo námaguf para si Yu’us.</p>
<p>Sa’ iSaina, i Mås Takkilu’, i na’ma’a’ñåo,</p>
<p>i mås må’gas na rai todu i tanu’.</p>
<p>INEPPI ….</p>
<p>Kahulu’ si Yu’us gi tronu-ña gi halum essalåo minaguf;</p>
<p>Kahulu’ iSainagi dumåndan i trumpeta.</p>
<p>Kantåyi tinina si Yu’us, kantåyi tinina;</p>
<p>kantåyi tinina para i rai-ta, kantåyi tinina.</p>
<p>INEPPI ….</p>
<p>Si Yu’us rai gi todu i tanu’;</p>
<p>kantåyi kantan tinina.</p>
<p>Si Yu’us rai todu i nasion siha;</p>
<p>matå’chung Gui’ gi santus na tronu-ña.</p>
<p>INEPPI ….</p>
<p>SIGUNDU NA TINAITAI                                                               Eph 1, 17-23</p>
<p>Un tinaitai ginin i Kattan San Pablo para i taotåo Ephesus</p>
<p>Hafane’lus: Hu gågagåo i Yi’us i Saina-ta as Jesukristo, i gloriosu na Tåta, para en fannina’i ni Espiritu, ya Guiya u na’fanomtum hamyu ya en famfina’nu’i as Yu’us, para ki siña en tingu’ Gui’. Hu gågagåo na u fanmababa i hinassun-miyu para en li’i’ i ininå-ña, para ki siña en tingu’ i ninangga ni manina’agang hamyu guatu, sa’ gof riku i manna’manman na bendision siha ni ha prumeti i taotåo-ña, yan gof metgut i fuetsån-ña machocho’chu’ giya hita ni manmanhonggi. Esti na fuetsa ni machocho’chu’ giya hita parehu yan atyu i metgut na fuetsa ni Ha usa anai Ha na’lå’la’ ta’lu i Kristo ginin i finatai ya Ha na’fatå’chung Gui’ gi agapa’-ña gi linangitan na tånu’.</p>
<p>Manggubebetna i Kristo guennåo gi hilu’ todu i manlinangitan na manmå’gas, åoturidåt, minetgut, yan saina siha; gaigi giya Guiya un takkilu’ na titulu ni takkilo’ña ki todu i guaha na titulun åoturidåt guini na tånu’ yan gi tanu’ ni mamamaila’. Esta si Yu’us Ha po’lu todu i kosas</p>
<p>siha gi papa’ i adding i Kristo yan Ha nå’i i Gima’Yu’us ni Kristo kumu i mås takkilu’ na Saina gi hilu’ todu. I Gima’Yu’us Guiya i tatåotåo i Kristo, Guiya i muna’kabåbalis i Gima’Yu’us ya Guiya i Kristo mismu muna’fangabåbalis todu i kosas siha gi todu i lugåt.</p>
<p>I finu’ i Saina.</p>
<p>IBANGHELIU                                                                                          Mt 28, 16-20</p>
<p>ÅLELUIA     Mt 28, 19. 20</p>
<p>IBANGHELIU.</p>
<p>BAI HU GAIGI GIYA HAMYU ASTAKI I UTTIMUN I TANU’.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Manhånåo i onsi na mandisipulu para i eksu’ giya Galileha guatu guihi na lugåt anai mantinagu’ siha as Jesus. Anai mali’i’ si Jesus ma’adora Gui’, achukka’ guaha giya siha manduda. Lumahihut si Jesus ya ilek-ña nu siha. “Esta manå’i Yu’ ni todu i åoturidåt gi tanu’ yan gi langit. Pues fanhånåo para todu i taotåo gi todu i lugåt ya en fa’disipulu-hu siha: takpångi siha gi na’an i Tata, i Lahi-ña, yan i Espiritu Såntu, yan fa’nå’gui siha na u ma’osgi todu i Hu tågu’ hamyu. Ya siempri todu i tiempu gagaigi Yu’ giya hamyu, asta i uttimun i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGUN PÅSGUAN RESUREKSION</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggun-pasguan-resureksion/<p>
        <p>FINE’NA NA TINAITAI                                                                                 Acts 8, 5-8. 14-17</p>
<p>Un tinaitai ginin i Bidan i Manapostulis</p>
<p>Put ihemplu humånåo si Felipe påpa’ para Samåria na songsung ya ha anunsia guihi i Misihas. Interu i linahyan ni humunguk si Felipe yan lumi’i’ i milågru ni ha cho’gui, magef ékkunguk håfa para u sångan. Guaha meggai ni mangái ispiritu ni manaplacha’, ni manhuyung mane’essalåo a’gagang. Meggai lokkui’ siha ni mamparalitiku yan maninutit mana’fanhomlu’. I silebrasion gi sengsung ma’åomenta ya mås bibu.</p>
<p>Anai mahunguk ni Manapostulis giya Hirusalen na ma’aksepta i finu’ Yu’us giya Samåria, mana’hånåo si Pedro yan si Juan guatu giya siha. Humånåo i dos påpa’ para esti siha na tåotåo ya manåyuyut para u marisibi i Espiritu Såntu. Trabiha ti tumutunuk i Espiritu Såntu gi hilu’-ñiha, sa’ på’gu ha’ manmatakpåpangi siha gi na’an i Saina as Jesus. Anai måttu i dos mapo’lu i kannai-ñiha gi hilu’-ñiha ya insigidas marisibi i Espiritu Såntu.</p>
<p>I finu’ i Saina.</p>
<p>INEPPIN I SÅTMU                                                                 Ps 66, 1-3. 4-5, 6-7, 16. 20</p>
<p>Fanessalåo kun minaguf para si Yu’us, todu hamyu ni manggaigi gi tanu’;</p>
<p>kantåyi tinina para i glorian i na’ån-ña;</p>
<p>pruklåma i takkilu’ na matunå-ña.</p>
<p>Sangåni si Yu’us: “Manna’manman siha i bidå-mu!”</p>
<p>INEPPI …..</p>
<p>“Po’lu ya todu i manggaigi gi tanu’ un ma’adora yan u fangånta tinina para Hågu,</p>
<p>ya u makånta tinina para i na’ån-mu!”</p>
<p>Fanmamaila’ ya en li’i’ i che’chu’ Yu’us,</p>
<p>i manna’manman na che’cho’-ña gi entalu’ i taotåo siha.</p>
<p>INEPPI…..</p>
<p>Ha tulaika i tasi para un ånglu’ na tånu’;</p>
<p>manmamokkat siha gi entalu’ i sadduk.</p>
<p>Pues maila’ ya ta fanmaguf giya Guiya,</p>
<p>manggubebetna ni minetgot-ña para todu i tiempu.</p>
<p>INEPPI…..</p>
<p>Fanékkunguk, todu hamyu ni manma’å’ñåo as Yu’us,</p>
<p>mientras hu diklålara håfa bidå-ña nu guåhu.</p>
<p>U matuna si Yu’us, ni Ha nåna’i yu’ ni malago’-hu</p>
<p>i mina’åsi’ ni hu gågagåo gi tináyuyut.</p>
<p>INEPPI…..</p>
<p>SIGUNDU NA TINAITAI                                                                               1 Pt 3, 15-18</p>
<p>Un tinaitai ginin i fine’na na Kattan San Pedro</p>
<p>Mangginefli’e’-hu:</p>
<p>Ribirensia i Kristo gi kurason-miyu, yan tuna Gui’ kumu Saina. Na’fanlistu hamyu todu i tiempu umoppi maseha håyi ni fumaisen hamyu para en isplika i inangokku ni gaigi giya hamyu, låo che’gui esti kun kariñu yan rispetu. Na’fanggåsgas kunsensian-miyu, kosaki yanggin manma’insutta hamyu, atyu siha i sumångan i tailayi pat i maolik na konduktan-miyu kumu mandisipulun i Kristo u fanmamåhlåo ni sinangan-ñiha. Måolekña mamadesi put i machocho’gui i maolik, yanggin esti i minalagu’ Yu’us, ki macho’gui i tailayi. I Kristo måtai put isao un biåhi para todu, un måolik na tåotåo put i mani’isåo, put i para en fangkinenni’ guatu gi as Yu’us. Mapunu’ Gui’ gi tataotåo, låo mana’lå’la’ gi espirituhåt.</p>
<p>I finu’ i Saina.</p>
<p>IBANGHELIU                                                                                     Jn 14, 15-21</p>
<p>ÅLELUIA   Jn 14, 23</p>
<p>ILEK-ÑA I SAINA,</p>
<p>YA SIEMPRI U GINEFLI’I’ AS TATÅ-HU, YA BAI IN FATTU GUATU GIYA GUIYA.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus ni mandisipulu-ña:</p>
<p>Yanggin en gefli’i’ Yu’, ya en kikimpli i tinago’-hu siha, bai Hu faisin si Tåta, ya Guiya en fannina’hanågui ottru na Paraklitu—para en fanhahamyu todu i tiempu: i Espiritun minagåhit, ni ti siña rinisibi Gui’ ni tanu’, sa’ ti siña lini’i’ Gui’ yan ti siña tiningu’ Gui’ låo hamyu en tingu’ Gui’ sa’ sumåsaga Gui’ giya hamyu yan siempri gaigi gi sanhalum-miyu. Ti bai Hu dingu hamyu kalang i manaisaina; siempri tumata’lu Yu’ mågi giya hamyu. Un råtu ta’lu ya siempri i tanu’ ti u li’i’ Yu’; låo hamyu en lili’i’ ha’ Yu’ kumu unu ni gai lina’la’, ya siempri manggai lina’la’ hamyu. Guennåo na ha’åni siempri en tingu’ na gaigi Yu’ gi as Tatå-hu, ya hamyu manggaigi giya Guåhu, ya Guåhu gaigi Yu’ giya hamyu. Atyu i umo’osgi i tinago’-hu guiya ennåo i gumufli’i’ Yu’; ya atyu i gumufli’i’ Yu’ siempri ginefli’i’ as Tatå-hu.</p>
<p>Guåhu lokkui’ bai Hu gufli’i’ gui’ ya bai na’tungu’ gui’ nu Guåhu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN PÅSGUAN RESUREKSION</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-pasguan-resureksion/<p>
        <p>FINE’NA NA TINAITAI  Acts 6, 1-7</p>
<p>Un tinaitai ginin i Bidan i Manapostulis</p>
<p>Atyu na tiempu, anai sigi esta di ma’åomenta i mineggai disipulu siha, atyu i tumungu’ mamfinu’ ‘Greek’ manugung na manmadisatetendi i mambi’udan-ñiha gi manmapåttin i nengkannu’ yanggin ma’akumpåra yan i bi’udan atyu siha i tumungu’ finu’ Hibrehu. Mana’fanetnun ni Dossi i kuminidåt i mandisipulu siha ya ilik-ñiha, “Ti dinanchi na hami para in disatendi i finu’ Yu’us put para in fanmañetbi gi lamasa. Ispiha fan gi entri hamyu, hafañe’lus, sietti na tåotåo ni manunas yan mansinantusan, ya hami bai in apunta siha para esti na cho’chu’. Esti ha’ nai siña ham in gasta tiempun-måmi gi tinayuyut yan gi ministrun i finu’ Yu’us.”</p>
<p>Interu i kuminidå umaksepta esti i mapruponi. Put esti na ma’atyik si Esteban, un tåotåo ni bula hinenggi yan bula ni Espiritu Såntu; si Felipe, si Prochorus, si Nicanor, si Timon, si Parmenas yan si Nicolas ginin Antioch, ni ginin makumbetti guatu gi Hudihos na rilihon. Manmaprisenta esti siha na tåotåo gi Manapostulis ya manmanåyuyut siha fine’na ya dispues mapo’lu kannai-ñiha gi hilu’-ñiha.</p>
<p>Sigi ha’ di mumåmta’ i finu’ Yu’us, yan gi etmismu tiempu ma’åomenta i kantidån disipulu siha giya Hirusalen. Meggai na mamåli’ entri atyu siha umaksepta i hinenggi.</p>
<p>I finu’ i Saina.</p>
<p>INEPPIN I SÅTMU  Ps 33, 1-2. 4-5. 18-19</p>
<p>MIENTRAS IN PEPE’LU I INANGOKUN-MÅMI GIYA HÅGU.</p>
<p>Fanmaguf giSaina, hamyu ni manunas;</p>
<p>umatya i tinina ginin i manunas.</p>
<p>Nå’i gråsia iSainagi håtpa;</p>
<p>kånta i matunå-ña siha gi dandan ni dies kuetdås-ña.</p>
<p>INEPPI…</p>
<p>Sa’ tunas i finu’ iSaina;</p>
<p>ya todu i che’cho’-ña siha angokkuyun.</p>
<p>ISainaHa guaiya i hustisia yan tininas</p>
<p>yan Ha na’bula i tanu’ ni minaolek-ña.</p>
<p>INEPPI…</p>
<p>Atan ha’ sa’ gaigi i matan iSainagi rumibirerensia Gui’,</p>
<p>hilu’ atyu siha i manmanangokku nu i yine’ase’-ña,</p>
<p>Para u nina’fanlibri siha ginin i finatai,</p>
<p>ya u famprinutehi siha achukka’ tiempun ha’ilas.</p>
<p>INEPPI…</p>
<p>SIGUNDU NA TINAITAI  1 Pt 2, 4-9</p>
<p>Un tinaitai ginin i fine’na na Kattan San Pedro</p>
<p>Mangginefli’e’-hu: Fanmamaila’ mågi gi Saina, i lala’la’ na åtchu’ ni marichåsa ni taotåo siha kumu tai bali låo inatyik as Yu’us kumu mibali. Fanmåttu kumu manlåla’la’ na åtchu’, ya pe’lu hamyu ya en fanma’usa para u makåhat i espirituåt na templu, anai siña hamyu manmañetbi kumu mañåntus na mamåli’ para en ufresi espirituåt yan akseptåpbli na sakrifisiu siha para si Yu’us ginin as Jesukristo.</p>
<p>Estegui’ ilek-ña i eskritura,</p>
<p>“Hu atyik un guaguan na åtchu’,</p>
<p>ni Hu plålanta kumu i imputtånti na åtchu’ giya Sion;</p>
<p>ya maseha håyi ni manhonggi nu Guiya</p>
<p>ti u nina’disganåo.”</p>
<p>Dångkulu bali-ña esti na åtchu’ para hamyu ni manmanhonggi; låo para atyu siha i ti manmanhonggi:</p>
<p>“I atchu’ ni marichåsa kumu tai bali ni atyu siha i manmanhåhatsa</p>
<p>humuyung esti i mås imputtånti entri todu.”</p>
<p>Ya ottru eskritura ilek-ña,</p>
<p>“Guiya esti na åtchu’ anai para u fanmatompu’ i taotåo,</p>
<p>i atchu’ ni para u fantinemba.”</p>
<p>Manmatompu’ siha sa’ ti manmanhonggi gi finihu’; ennåo minalagu’ Yu’us para siha.</p>
<p>Låo hamyu i manma’atyik na råsa, i mamåli’ i Rai, i sinantusan na nasion, iyun Yu’us mismu, manma’atyik para en pruklåma i mambunitu na che’chu’ Yu’us, ni umågang hamyu huyung ginin i halum homhum para hålum gi gatbu na inina.</p>
<p>I finu’ i Saina.</p>
<p>IBANGHELIU    Jn 14, 1-12</p>
<p>ÅLELUIA   Jn 14, 6</p>
<p>YAN I LINA’LA’;</p>
<p>TÅYA’ U FÅTTU GI TATA, SIN U ISGIN IYA GUÅHU.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Mansinangåni siha as Jesus: “Cha’-miyu faninistototba kurason-miyu.</p>
<p>Fanmanhonggi gi as Yu’us yan fanmanhonggi giya Guåhu.</p>
<p>Meggai lugåt para sumåga gi gima’ Tatå-hu;</p>
<p>yanggin åhi’, pues taimanu para bai Hu sangåni hamyu</p>
<p>na para bai Hu hånåo para bai pripåra i sagan-miyu?</p>
<p>Hunggan magåhit, para bai Hu pripåra un lugåt para hamyu,</p>
<p>ya dispues para bai bira Yu’ tåtti ya bai Hu konni’ hamyu,</p>
<p>kosaki amånu nai gaigi Yu’ hamyu lokkui’ en fanggaigi.</p>
<p>” En tingu’ ha’ i chalan para guatu gi lugåt ni para bai Hu hanågui.”</p>
<p>Ilek-ña si Tomás, “Asaina, ti in tingu’ para månu Håo guatu; taimanu in tingu’ i chalan?”</p>
<p>Ineppi gui’ as Jesus:</p>
<p>“Guåhu i chalan, yan i minagåhit, yan i lina’la’;</p>
<p>tåya’ måfattu gi Tata solu umisgin iya Guåhu.</p>
<p>Yanggin magåhit na en tingu’ Yu’ pues en tingu’ lokkui’ si Tatå-hu.</p>
<p>Ya desdi på’gu para mo’na esta en tingu’ Gui’; ya esta en li’i’ Gui’.”</p>
<p>Ilek-ña si Felipe nu Guiya,</p>
<p>“Asaina, fanu’i ham nu i Tata; ya båsta ha’ ham ni ennåo.”</p>
<p>Manoppi si Jesus:</p>
<p>“Felipe, esta åpmam desdi ki manhita; ya ti un tutungu’ ha’ Yu’?</p>
<p>“Maseha håyi ni esta ha li’i’ Yu’ esta ha li’i’ i Tata.</p>
<p>Ya håfa na para un åluk, ‘Na’li’i’ ham nu i Tata’?</p>
<p>Kåo ti un honggi, na gaigi Yu’ gi Tata yan i Tata gaigi giya Guåhu?</p>
<p>Ti ginin Guahu i palåbra siha ni Hu kuentusi hamyu;</p>
<p>sinoki ginin i Tata ni sumåsaga giya Guåhu, Guiya mismu chumocho’gui</p>
<p>i che’cho’-ña siha. Henggi Yu’ na gaigi Yu’ gi Tata</p>
<p>ya gaigi i Tata giya Guåhu, patsino, fanmanhonggi put i Hu chocho’gui</p>
<p>na cho’chu’.</p>
<p>Åmen, åmen, bai Hu sangåni hamyu ni minagåhit:</p>
<p>i taotåo ni manhonggi giya Guåhu</p>
<p>ha chocho’gui i che’chu’ ni Hu chocho’gui,</p>
<p>yan mås mandångkulu na cho’chu’ ki esti.</p>
<p>Sa’ håfa? Sa’ para bai Hu hånåo para as Tåta.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN PÅSGUAN RESUREKSION</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-pasguan-resureksion/<p>
        <p>FINE’NA NA TINAITAI                                                                              Acts 2, 14. 36-41</p>
<p>Un tinaitai ginin i Bidan i Manapostulis</p>
<p>Tumohgi si Pedro yan i Onsi na manapostulis ya ha håtsa i bos-ña ya ha kuentusi i taotåo siha: “Put ennåo na, Ha na’siguru sin duda na todu i gima’ Israhet u matungu’, na si Jesus mismu ni en klåba gi kilu’us, Saina yan Misihas.”</p>
<p>Anai mahunguk esti mansen luhan siha. Mafaisin si Pedro yan i ottru apostulis, “Håfa para en che’gui håfañe’lus?” Manoppi si Pedro, “Debi di kada unu giya hamyu u fañotsut yan u matakpångi gi na’an Jesukristo, ya kosaki siña ma’asi’i håo ni isåo-mu; dispues nai un risibi i nina’in i Espiritu Såntu. I prumesa mafa’tinas para hamyu yan i famagu’un-miyu, yan todu atyu siha lokkui’ i manchåchagu’ ha’ trabiha låo maninagang lokkui’ as Yu’us.” Put i para u sopotta esti na testimoniu ha usa si Pedro meggai siha na atgumentu ya sigi ha’ di ha insisti, “Na’fanlibri hamyu ginin esti na hinerasion ni esta manabak.” Todu atyu siha i umaksepta i fina’na’guen-ña manmatakpångi; guaha tres mit na tåotåo mås manma’aksepta guihi na ha’åni.</p>
<p>I finu’ i Saina.</p>
<p>INEPPIN I SÅTMU                                                                          Ps 23, 1-3. 3-4. 5. 6</p>
<p>ISainai pastot-tu; tåya’ u fåtta giya guåhu.</p>
<p>Ha påpastu yu’ gi betdi na paståhi;</p>
<p>Ha kokonni’ yu’ guatu gi fi’un i mannåna’i diskånsu na hånum;</p>
<p>Ha na’tata’lu tåtti i fuetsåk-ku.</p>
<p>INEPPI…</p>
<p>Ha gigiha yu’ gi dinanchi na chålan put i na’ån-ña.</p>
<p>Achukka’ mamomokkat yu’ gi hemhum na kañåda,</p>
<p>tåya’ tailayi ma’å’ñåo-hu sa’ gaigi Håo gi fi’on-hu;</p>
<p>Un gogo’ti i galuti-mu yan i baston-mu ni numåna’i yu’ ånimu.</p>
<p>INEPPI…</p>
<p>Un plånta i lamasa gi me’nå-hu</p>
<p>gi me’nan i maninimigu-hu;</p>
<p>Un olius låña i ilu-hu;</p>
<p>ya i taså-hu esta machuchuda’.</p>
<p>INEPPI…</p>
<p>I minaolik ha’ yan mina’åsi’ tumattitiyi yu’</p>
<p>todu i lina’lå’-hu;</p>
<p>Ya bai hu såga gi gima’ iSaina</p>
<p>gi manmamamaila’ siha na såkkan.</p>
<p>INEPPI…</p>
<p>SIGUNDU NA TINAITAI                                                                           1 Pt 2, 20-25</p>
<p>Un tinaitai ginin i fine’na na Kattan San Pedro</p>
<p>Mangginifli’e’-hu: Yanggin en singun i minaså’pit achukka’ put en che’gui i tinas, siempri mambinendisi hamyu as Yu’us put ennåo. Put esti na maninagang hamyu as Yu’us, sa’ si Jesukristo mismu mamadesi put hamyu yan mannina’i hamyu un ihemplu, kosaki en dalalaki i fina’pos-ña.</p>
<p>Tåya’ Ha kumiti isao, yan ni unu guaha nai ha hunguk dinagi humuyung ginin i pachot-ña.</p>
<p>Anai ma’insutta, ti Ha oppi tåtti yan insuttu; anai maså’pit, ti manispånta , låo Ha po’lu i inangokkon-ña gi as Yu’us, i tinas na Hues. I Kristo mismu Ha kåtga i isåo-ta gi tataotåo-ña para i kilu’us, kosaki siña hit manmåtai para i isao yan ta fanlå’la’ gi tininas. Ginin i hiridå-ña na esta mana’mågung håo. Iståba kalang kinilu hamyu ni manabak, låo på’gu esta manmakonni’ hamyu tåtti para en dalalaki i Pastot yan i Guatdian i antin-miyu.</p>
<p>I finu’ i Saina.</p>
<p>IBANGHELIU                                                                                               Jn 10, 1-10</p>
<p>ÅLELUIA   Jn 10, 14</p>
<p>HU TUNGU’ I GA’-HU KINILU SIHA, YA SIHA MATUNGU’ YU’.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Ilek-ña si Jesus, “Åmen, åmen, bai Hu asigura hamyu ni minagåhit: Atyu i humålum gi fangkiniluyan sin umisgin i trångka osino umisgin ottru bånda ya ha håtmi, guiya ennåo i sakki ni lumålåoya. Atyu i umisgin i trångka guiya ennåo i pastot i kinilu. I guåtdia Ha bababa i trångka para Guiya, ya i kinilu siha mahuhunguk i bos-ña yanggin maninagang ni na’an-ñiha ya mangkenekenni’ siha huyung. Yanggin esta Ha konni’ huyung todu atyu siha i ga’-ña, mamomokkat Gui’ gi sanme’nan-ñiha, ya i kinilu siha madalalalaki Gui’ sa’ matungu’ i bos-ña. Ti u madalalaki un istrangheru; masuhåyi ennåo siempri, sa’ ti matungu’ i bos-ña.” Achukka’ Ha usa si Jesus esti siha na fina’akumparasion, ti makumprendi håfa mangkinekesangani siha.</p>
<p>Pues ennåo muna’ilek-ña nu siha ta’lu: “Åmen, åmen, bai Hu sangåni hamyu ni minagåhit:</p>
<p>Guåhu i trangkan i fangkiniluyan. Atyu siha i manmofo’na ki Guahu, siha ennåo i mansakki ni manlålåoya ni ti manine’esgi ni kinilu.</p>
<p>Guåhu i trångka. Maseha håyi ni umisgin iya Guåhu u såfu gui’. U libri humuyung-hålom,ya u fañodda’ påstu.</p>
<p>I sakki måfattu, hokkuk ha’ ni para u fañåkki, para u famunu’, yan para u fandistrosa, låo Guåhu måttu Yu’ kosaki u fanggái lina’la’ ya u kabålis i lina’la’-ñiha.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN PÅSGUAN RESUREKSION</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-pasguan-resureksion/<p>
        <p>FINE’NA NA TINAITAI                                                                  Acts 2, 14. 22-33</p>
<p>Un tinaitai ginin i Bidan i ManApostulis</p>
<p>(Gi ha’ånin Pentekostes) Tumohgi si Pedro yan i Onsi na manapostulis ya ha håtsa i bos-ña ya ha kuentusi i taotåo siha: “Hamyu ni ManHudihos, yan todu hamyu lokkui’ ni mañåsaga giya Hirusalen! Ekkunguk håfa para bai hu sangåni hamyu. “Lalåhin Israhet, ékkunguk yu’! Si Jesus Nasarenu, Guiya i taotåo ni matågu’ ginin as Yu’us guatu giya hamyu na nina’i fuetsan milågru, manna’manman na cho’chu’, yan siñåt siha para kuentan prueba. Si Yu’us machocho’chu’ gi entalu’-miyu ginin Guiya tåtkumu esta en tingu’. Ma’intreganñaihun Gui’ sigun gi rason yan gi planun Yu’us; hamyu en isa i MamPagånu siha para u maklåba yan u mapunu’ Gui’. Låo si Yu’us Ha na’libri Gui’ ginin i minala’it i finatai, ya Ha na’kahulu’ Gui’ ta’lu ginin i entalu’ i manmåtai, sa’ impusipbli na u minantieni ni finatai. Ilek-ña si David, put Guiya:</p>
<p>‘Hu po’lu i Saina todu i tiempu gi me’nå-hu,</p>
<p>ya ti u ma’atburota yanggin gaigi Gui’ gi agapa’-hu.</p>
<p>Esta maguf i kurason-hu yan mumaguf i hila’-hu,</p>
<p>låo i tataotåo-hu u lå’la’ gi ninangga,</p>
<p>sa’ ti para Un abandona i anti-hu gi tanu’ i manmåtai,</p>
<p>yan ti Un sedi lokkui’ na i dumalalalaki Håo u lamas tataotåo-ña.</p>
<p>Esta Un fa’nu’i yu’ ni chalan lina’la’;</p>
<p>ya siempri Un na’bula yu’ ni minaguf gi me’nå-mu.’</p>
<p>“Mañe’lu-hu, siña hu kuentusi hamyu yan kumfi’ansa put i tatå-ta as David. Måtai gui’ yan mahåfut, ya i naftan-ña gagaigi ha’ asta på’gu gi entalo’-ta. Prufeta gui’ ya ha tungu’ ha’ na si Yu’us manhula giya guiya na unu gi disendensiå-ña u fatå’chung gi hilu’ i tronu-ña. Ilek-ña na ti ma’abandona gui’ para i sampapa’ na tånu’, ni ti lumamas i tataotåo-ña, ya ginin ennåo na ha pruklåma kun tiempu i resureksion i Misihas. Guiya esti si Jesus ni nina’lå’la’ as Yu’us, ya hami i tistigu-ña. Mana’takkilu’ Gui’ gi agapa’ na kannai Yu’us, Ha risibi fine’na i Espiritu Såntu ni maprumeti ginin i Tata, ya dispues Ha chuda’ huyung esti na Espiritu giya hita.</p>
<p>I finu’ i Saina.</p>
<p>INEPPIN I SÅTMU                                                              Ps 16, 1-2. 5.7-8. 9-10. 11</p>
<p>Adahi yu’, O Yu’us, sa’ giya Hågu nai lumilihing yu’;</p>
<p>ilek-hu nu iSaina, “Hågu Saina-hu.”</p>
<p>OAsaina, Hågu i pattek-ku yan i taså-hu,</p>
<p>Hågu gumogo’ti fitmi i pattek-ku.</p>
<p>INEPPI…..</p>
<p>Bai tuna siSainani umakunseseha yu’;</p>
<p>Achukka’ puengi i kurason-hu ha å’agang yu’.</p>
<p>Todu i tiempu gagaigi iSainagi me’nå-hu;</p>
<p>yanggin gaigi Gui’ gi fi’on-hu ti bai hu ma’atburota.</p>
<p>INEPPI…..</p>
<p>Put esti na trangkilu i kurason-hu ya maguf i anti-hu,</p>
<p>kuntodu i tatåotåo-hu gai kumfiånsa;</p>
<p>Sa’ ti para Un abandona i anti-hu para i sampapa’ na tånu’</p>
<p>yan ti para Un sedi i mamfiet na para u fanlamas.</p>
<p>INEPPI…..</p>
<p>Hågu para Un fanu’i yu’ ni chalan i lina’la’,</p>
<p>kabålis na minaguf gi me’nå-mu,</p>
<p>ya para todu i tiempu i minaguf gi agapa’-mu.</p>
<p>INEPPI…..</p>
<p>SIGUNDU NA TINAITAI                                                                           1 Pt 1, 17-21</p>
<p>Un tinaitai ginin i fine’na na Kattan San Pedro</p>
<p>En a’agang Gui’ Tåta, yanggin manmanåyuyut hamyu as Yu’us, ni Ha huhusga todu i taotåo parehu, sigun gi kadakuåt bidå-ña; put ennåo na gåsta i tetehnan gi tanu’ na lina’la’-miyu gi adorasion nu Guiya. En tingu’ håfa apås-ña anai mana’fanlibri hamyu ginin i tai setbi na klåsin lina’la’ ni manma’irensia hamyu ni mañainan-miyu. Åhi’, ti una kosa ni siña madistrosa, taiguihi i pidåsun salåppi’ pat oru; låo i mås guaguan na sakrifisiun i Kristo; ni kalang un kinilu ni tai difektu pat tai linachi. Hagas inatyik Gui’ as Yu’us desdi åntis di u mafa’tinas i tanu’ ya på’gu mana’matutungu’ Gui’ guini gi uttimu na ha’åni put hamyu. Ginin Guiya na manmanhonggi hamyu as Yu’us, ni Guiya numa’lå’la’ Gui’ ta’lu ginin i finatai ya nina’i Gui’ gloria; put ennåo na i hinenggin-miyu yan i inangokkun-miyu chettun gi as Yu’us.</p>
<p>I finu’ i Saina.</p>
<p>IBANGHELIU                                                                                               Lk 24, 13-35</p>
<p>ÅLELUIA   See Lk 24, 32</p>
<p>NA’SINENGGI I KURASON-MÅMI NI GUINAIYA</p>
<p>YANGGIN UN KUENTUSI HAM.</p>
<p>+ Un tinaitai ginin i såntu Ibangheliu sigun gi tinigi’ San Lucas</p>
<p>Atyu mismu na ha’åni dos gi entri i mandisipulun Jesus humåhanåo para un songsung ni mafa’nana’an ‘Emmaus’, kåsi ennåo i sietti miyas desdi Hirusalen, ya kumumbetsasiosion i dos put atyu siha i esta manmasusedi. Mientras kumuekuentus i dos, humihut si Jesus ya sumåonåo mamokkat yan siha; mali’i’ ha’ Gui’ låo ti matungu’ håyi Gui’. Ilek-ña si Jesus nu siha, “Håfa ilik-mimiyu mientras mamomokat hamyu?” Kumetu i dos un råtu, ya tristi i matan-ñiha. Unu giya siha ni na’ån-ña si ‘Cleopas’, ha faisin Gui’, “Kåo Hågu ha’ na maisa ni sumåsaga giya Hirusalen ti tumungu’ håfa måsusesedi gi manmaloffan siha na ha’åni?” Mamaisin Gui’, “Håfa siha?” Manoppi i dos, “Atyu siha i manmasusedi as Jesus tåotåo Nasaret. Prufeta esti na tåotåo, ya si Yu’us yan i taotåo siha makunsidedera Gui’ kumu metgut gi finihu’ yan gi fina’tinas. I manmå’gas na mamåli’-måmi ma’intrega Gui’ para u masintensia para u mapunu’, ya maklåba Gui’ gi kilu’us. Ya in diseseha na Guiya mohun para u nina’libri iya Israhet! Fuera di esti siha, på’gu na ha’åni i mina’tres dihas desdi ki manmasusedi esti siha. Unus kuåntus na famalåo’an gi mangga’chung-måmi ni muna’fanmanman ham; manhånåo siha para i naftan gi chatanmak, ya ti mahulat masodda’ i tataotåo-ña. Manmåttu tåtti giya hami ya manmasangåni ham na manmanli’i’ siha manångit ni sumangåni siha na lå’la’ Gui’. Unus kuåntus gi entri hami manhånåo para i naftan ya masodda’ taimanu ha’ i sinangan i famalåo’an, låo ti ma li’i’ Gui’.” Pues ilek-ña si Jesus nu siha, “Manatåktak hamyu, mansen dispåsiu hamyu para en henggi todu siha i sinangan i mamprufeta! Na ada ti nisisåriu na u padesi esti siha i Misihas para u hålum gi gloriå-ña?” Ya si Jesus Ha esplikåyi siha håfa manmasångan gi Eskritura put Guiya, Ha tutuhun gi lepblun Moises yan i tinigi’ todu i mamprufeta. Mientras manhåhanåo guatu gi sengsung ni mahanånagui, maditieni si Jesus gi hinanåo-ña. Ilik-ñiha, “Maila’ ya ta fanhita; esta para u hokkuk ha’ i ha’åni ya esta homhum.” Intonsis, humålum para u fañiha. Matå’chung Gui’ gi lamasa yan siha, ya Ha chuli’ i pån, ya Ha bendisi; dispues Ha ipi’ i pån ya mannina’i siha. Manmababa i matan-ñiha ya marikuknisa Gui’; låo malingu Gui’ ginin i me’nan-ñiha. Ilik-ñiha entri siha, “Kalang ha’ mohun guåfi mañiñila’ gi sanhalom-ta anai Ha kuentusi hit gi chalan ya Ha esplikåyi hit ni Eskritura? Insigidas kahulu’ i dos ya mabira siha tåtti para Hirusalen, ya masodda’ i Onsi na mandisipulu mandadañña’ yan i pumalu siha ilik-ñiñiha, “Sin duda esta lumå’la’ i Saina! Lini’i’ Gui’ esta as Simon!”</p>
<p>Pues maninesplikåyi siha ni esti i dos håfa masusedi gi chalan, yan håfa taimanu na marikuknisa i Saina anai Ha ipi’ i pån.</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN PÅSGUAN RESUREKSION  pat  DAMENGGUN YINI’USAN MINA’ÅSI’</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-pasguan-resureksion-pat-damenggun-yiniusan-minaasi/<p>
        <p>FINE’NA NA TINAITAI                                                                              Acts 2, 42-47</p>
<p>Un tinaitai ginin i Bidan i ManApostulis</p>
<p>I mañe’lu siha madalalaki i fina’nå’guin i manapostulis yan i lina’la’ i manmanhonggi, gi ma’ipi’ i pån yan i tinayuyut siha. Un rispitåo na mina’å’ñåo måttu giya siha, sa’ mali’i’ na meggai manna’manman na cho’chu’ yan siñåt macho’gui ni manapostulis. Atyu siha i manmanhonggi manapatti todu ni guinahan-ñiha kumu kumunidåt; ma bendi todu i guinahan-ñiha ya ma dibidi todu gi entri siha sigun gi nisisidåt unu kada unu. Manhåhanåo guatu gi lugåt i Templu kada diha, ya gi gima’-ñiha nai ma’i’ipi’ i pån. Manmamaguf yan mandadañña’ mañotchu, yan ma’o’onra si Yu’us ya magåga’um i kurason i taotåo siha. Kada diha si Yu’us Ha åomementa atyu siha i manmasåtba.</p>
<p>I finu’ i Saina.</p>
<p>INEPPIN I SÅTMU                                                              Ps 118, 2-4. 13-15. 22-24</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu i gima’ Aaron ya u åluk,</p>
<p>“I ginefli’i’ Yu’us dinidira todu i tiempu.”</p>
<p>Po’lu atyu siha i manma’å’ñåo niSainaya u ma’åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>Dångkulu atburutu-hu ya kumekepoddung yu’,</p>
<p>låo måttu iSainapara u akudi yu’.</p>
<p>ISaina, i fuetsåk-ku yan i minetgot-tu,</p>
<p>måttu giya guåhu kumu satbadot.</p>
<p>I na’maguf yan a’gang na essalåo</p>
<p>mahunguk ginin i tento’ i manmanggånna:</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>ISainafuma’tinas esti na ha’åni;</p>
<p>nihi ya ta fanmaguf på’gu ya ta silebra.</p>
<p>INEPPI…..</p>
<p>SIGUNDU NA TINAITAI                                                                           1 Pt 1, 3-9</p>
<p>Un tinaitai ginin i fine’na na Kattan San Pedro</p>
<p>Maila’ ya ta nå’i agradesimentu i Yi’us yan Tatan i Saina-ta as Jesukristo! Put i dangkulun mina’ase’-ña Ha nå’i hit nuebu na lina’la’ anai Ha na’lå’la’ ta’lu si Jesukristo ginin i finatai. Estegui’ muna’fambula hit ni lala’la’ na inangokku, ya put ennåo na ta nanangga na ta risibi i abundånsia na bendision ni Ha na’sahngi si Yu’us para i taotåo-ña siha. Ha na’sahngi esti siha gi langit para hamyu, anai ti siña u lamas pat u båba osino u falingu. Put i hinenggin-miyu na i fuetsan Yu’us u prutehi hamyu astaki i satbasion ni mapripåra mana’annuk gi uttimun i tanu’. Na’fanmaguf hamyu put esti, achukka’ nisisåriu på’gu na en fantristi un råtu sa’ put i meggai klåsin achåki en padedesi. Mina’taiguini esti put i para en fanmachagi na magåhit i hinenggin-miyu. Kuntodu i oru, ni siña madistrosa, machachagi kåo siña u dinistrosa ni guafi; pues parehu yan i hinenggin-miyu, ni guaguanña ki i oru, debi lokkui’ di u machagi, kosaki u mesngun ya u fama’prueba para tinina yan gloria yan onru gi Ha’åni anai mana’annuk si Jesukristo. Achukka’ ti en lili’i’ Gui’, en gefli’i’ Gui’, yan en henggi Gui’. Pues fanmaguf gi un dångkulu yan gloriosu na minaguf ni mapput ma’isplika ni palåbra siha, sa’ en risisibi i satbasion para i antin-miyu, ni put esti na rason na manmanhonggi hamyu nu Guiya.</p>
<p>I finu’ i Saina.</p>
<p>IBANGHELIU                                                                                               Jn 20, 19-31</p>
<p>ÅLELUIA   Jn 20, 29</p>
<p>MANMAGUF ATYU SIHA I TI LUMI’I’ YU’, LÅO</p>
<p>MANMANHONGGI HA’!                           R. Åleluia.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Gi pupuengin atyu i primet na ha’åni gi simåna, maseha manmakandålu ni mandisipulu i pettan atyu na lugåt anai maniståba siha, put i manma’å’ñåo-ñiha ni ManHudihos, måttu si Jesus ya tumohgi gi me’nan-ñiha. Ilek-ña, “I pås u gaigi giya hamyu.” Anai munhåyan Ha sångan esti, mamfina’nu’i siha ni kannai-ña yan i kalaguåk-ña. Manmaguf i mandisipulu anai mali’i’ i Saina. Ilek-ña ta’lu, “I pås u gaigi giya hamyu. “Taimanu ha’ na Ha na’hånåo Yu’ si Tåta, taiguennåo ha’ na Guåhu bai Hu na’fanhånåo hamyu.” Pues manhinagungi siha ya ilek-ña: “Risibi i Espiritu Såntu. Yanggin en asi’i i isao tåotåo,u fanma’asi’i siha; yanggin ti en asi’i, ti u fanma’asi’i siha.”</p>
<p>Humuyongña si Tomas (ni ma’å’agang “Dinga'”) unu gi Dossi taigui anai måttu si Jesus. Sigi masangåni gui’ ni pumalu na mandisipulu, “In li’i’ i Saina.” Låo manoppi gui’, “Ni nungka na bai honggi ennåo, solu hu li’i’ i matkan luluk gi kannai-ña, ya bai na’hålum i kalulot-tu gi diniluk luluk yan i kannai-hu gi kalaguåk-ña.”</p>
<p>Un simåna maloffan, maniståba ta’lu i mandisipulu gi kuåttu, ya på’gu na biåhi iståba si Tomas. Maseha manmakandådalu i petta siha, måttu si Jesus ya tumohgi gi entalu’-ñiha. Ilek-ña, “I pås u gaigi giya hamyu”; pues ilek-ña as Tomas, “Maila’ ya un rikunosi i kannai-hu ni kalulot-mu. Na’hålum i kannai-mu gi kalaguåk-ku. Cha’-mu mumahehettuk ti manhonggi, låo fanhonggi!” Manoppi si Tomas ya ilek-ña, “Saina-hu yan Yu’os-hu!” Dispues ilek-ña si Jesus nu guiya: “Manhonggi håo sa’ put i un li’i’ Yu’. Mandichosu atyu siha i ti lumi’i’ Yu’ låo manmanhonggi.”</p>
<p>Ha cho’gui si Jesus meggai ottru na siñåt siha gi me’nan i mandisipulu-ña, ni ti manmatugi’ påpa’ guini na lepblu. Låo esti siha manmatugi’ para en faninayuda humonggi na si Jesus Guiya i Misihas, i Lahin Yu’us, kosaki ginin esti na hinenggi en fanggáilina’la’ gi na’ån-ña.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PÅSGUAN (RESUREKSION)</h1>
        <p><strong>Date:</strong> April 15, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pasguanresureksion/<p>
        <p>FINE’NA NA TINAITAI                                                                  Acts 10, 34a. 37-43</p>
<p>Un tinaitai ginin i Bidan i Manapostulis</p>
<p>Ha tutuhun kumuentusi siha si Pedro i MamPagånu ni esti siha na palåbra: “Gi hinassok-ku na en tingu’ ha’ håfa masåsangan gi todu iya Hudeha put si Jesus i taotåo Nasaret, ni matutuhun giya Galileha put i båotismu ni ha setmunñaihun si Juan; håfa taimanu si Yu’us na Ha olius Gui’ ni Espiritu Såntu yan pudet. Lumålåoya Ha chocho’gui manmåolik na cho’chu’ yan Ha na’fanhohomlu’ todu atyu siha i manggaigi gi papa’ i nina’siñan i aniti, ya gaigi si Yu’us giya Guiya. Hami mantistigu ni todu siha i bidå-ña gi tanu’ i ManHudihos yan giya Hirusalen.</p>
<p>Put lusuttimu, mapunu’ Gui’, makana’ gi hilu’ un trongku, låo nina’lå’la’ Gui’ ta’lu as Yu’us gi mina’tres dihas ya Ha sedi na u mali’i’ Gui’, låo ti para todu u lini’i’ Gui’, solu atyu ha’ na tistigu siha i esta maninatyik as Yu’us kun tiempu–era hami ni mañotchu yan manggimin yan Guiya dispues di mana’lå’la’ Gui’ ginin i finatai. Guiya muna’fanhånåo ham para in setmuni i taotåo siha yan para in fantistigu na Guiya atyu i nina’sahngi as Yu’us kumu hues i manlåla’la’ yan i manmåtai. Todu i mamprufeta mantistigu put Guiya, ilik-ñiñiha na todu atyu siha i manmanhonggi manma’asi’i i isao-ñiha gi na’ån-ña.”</p>
<p>I finu’ i Saina.</p>
<p>INEPPIN I SÅTMU                                                              Ps 118, 1-2. 16-17. 22-23</p>
<p>Nå’i gråsia iSaina, sa’ måolik Gui’</p>
<p>sa’ i mina’ase’-ña para todu i tiempu.</p>
<p>Po’lu i gima’ Israhet ya u åluk,</p>
<p>“I ginefli’i’ Yu’us dinidira todu i tiempu.”</p>
<p>INEPPI…..</p>
<p>“I agapa’ na kannai iSainamakåhat hulu’;</p>
<p>i agapa’ na kannai iSainamanyalibåo kun fuetsa.”</p>
<p>Ti bai hu måtai låo bai hu lå’la’</p>
<p>ya bai hu diklåra i che’chu’ iSaina.</p>
<p>INEPPI…..</p>
<p>I atchu’ ni marichåsa ni atyu siha i manmanhåhatsa</p>
<p>mama’un åtchu’ ni imputtånti gi gima’.</p>
<p>ISainamuna’macho’gui esti;</p>
<p>mambunitu esti siha gi matå-ta.</p>
<p>INEPPI…..</p>
<p>SIGUNDU NA TINAITAI                                                                           Col 3, 1-4</p>
<p>Un tinaitai ginin i Kattan San Pablo para i taotåo Colossae</p>
<p>Hafañe’lus: Esta mana’fanlå’la’ hamyu yan i Kristo Jesus, pues båtga hamyu gi kosas långit, anai matåtachung i Kristo gi tronu-ña gi agapa’ na bandan Yu’us. Cha’-miyu muna’susuha i hinassun-miyu gi kosas siha guihi, åhi’ ti i kosas esti na tånu’. Esta manmåtai hamyu, ya i lina’la’-miyu uma’attuk yan i Kristo gi as Yu’us. Gaigi gi Kristo i magåhit na lina’la’-miyu ya yanggin umannuk Gui’, siempri manannuk hamyu yan Guiya para en fañåonåo gi gloriå-ña!</p>
<p>I finu’ I Saina.</p>
<p>IBANGHELIU                                                                                               Jn 20, 1-9</p>
<p>NIHI TA FANGGUPUT KUN MINAGUF YAN I SAINA.</p>
<p>+Un tinaitai ginin i såntu Ibangheliu sigun gi tinigi’ San Juan</p>
<p>Tåftataf gi chatanmak gi primet ha’åni gi simåna, trabiha hohomhum ha’, måttu si Maria Magdalena gi naftan. Anai ha li’i’ na mana’suha i atchu’ gi sagå-ña malågu guatu gi as Simon Pedro yan i ottru na disipulu (atyu i ginefli’i’ as Jesus) ya ha sångani siha, “Makonni’ i Saina ginin i naftan! Ti in tingu’ månu nai mapo’lu Gui’!” Ennåo na si Pedro yan i ottru na disipulu humånåo guatu para i naftan. Umalapåpat i dos malågu, låo i ottru na disipulu ha ikak si Pedro ya guiya finene’na måttu gi naftan. Ti humålum gui’ låo tumekkun påpa’ ya umengelu’ hålum ya ha li’i’ i be’i gi hilu’ odda’. Guennåo mismu na mumentu måttu si Pedro ya humålum gi naftan. Ha ripåra i be’i gi hilu’ odda’ ya ha li’i’ i pidåsun magågu ni tumåtampi i ilu-ña na ti sumisiha yan i be’i na iståba mafalulun na maisa gi un bånda. Dispues di esti, humålum i disipulu ni finene’na måttu gi naftan. Ha li’i’ ya manhonggi. (Hahassu ha’ na trabiha ti makumprerendi i Eskritura na debidi u lå’la’ ta’lu si Jesus ginin i finatai.)</p>
<p>I Ibangheliun i Saina.</p>

        </section>
        <hr>
        
        <section>
        <h1>HUEBIS SÅNTU Misan i Senan i Saina</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/huebis-santu-misan-i-senan-i-saina/<p>
        <p>FINE’NA NA TINAITAI                                                                  Ex 12, 1-8, 11-14</p>
<p>Un tinaitai ginin i Lepblun Exodus</p>
<p>Ilek-ña i Saina as Moises yan Aaron giya Ihipto, “Esti na mes debidi u gaigi</p>
<p>gi yahululu’ gi kalendåriun-miyu; debidi en pe’lu esti kumu i finene’na na</p>
<p>mes gi sakkan. Sangåni interu i inetnun i taotåo Israhet: Gi diha dies på’gu na</p>
<p>mes debidi todu i familia siha u fanmangonni’ un patgun kinilu, unu kada</p>
<p>familia. Yanggin mampus dikiki’ i familia para i kinilu, debidi u danña’ yan i</p>
<p>mås hihut na bisinu yanggin para u makånnu’ i kinilu ya u fanappatti sigun gi</p>
<p>mineggai tåotåo ni para u fañotchu. I kinilu debidi lahi ni un åñu idåt-ña yan</p>
<p>tai mancha. Debidi en peksai asta i mina’katotsi dihas på’gu na mes, yan debi</p>
<p>di en pinu’ gi me’nan i Israelitas siha antis di u homhum. Debidi u machuli’</p>
<p>dididi’ na håga’ ya u mapalai i kuådrun i pettan i gima’ siha anai para</p>
<p>umakånnu’ i kinilu. Ennåo mismu na puengi nai para u makånnu’ i mahotnu</p>
<p>na sensin yan pån sin libadura yan mala’it na chå’guan.</p>
<p>“Taiguini para kannu’-miyu: U fanmagoddi i sinturan-miyu, i</p>
<p>sandålias gi adding, i bastun gi kannai-miyu, ya en fañotchu taiguihi i</p>
<p>mambiåbiahi. Guiya esti i Påsguan iSaina. Sa’ pågu mismu na puengi bai</p>
<p>faloffan giya Ihipto ya bai punu’ todu i primirisa gi tanu’, tåotåo yan gå’ga’</p>
<p>yan bai Hu sintensia todu i yi’us giya Ihipto – Guåhu, iSaina! Låo i haga’ para</p>
<p>måtka gi gima’ siha anai manggaigi hamyu. Yanggin hu li’i’ i haga’, bai Hu</p>
<p>upus ha’ hamyu: Pues taiguini na yanggin hu anña i tanu’ Ihipto, tåya’</p>
<p>distrosu u fåttu giya hamyu.</p>
<p>“Esti na ha’åni debidi u fama’ un guput mimorias para hamyu, ya todu</p>
<p>i tinattin-miyu na famagu’un-miyu u masilebra ya u fambiåbiahi guatu giSainaya u</p>
<p>masilebra, para todu i tiempu.</p>
<p>I finu’ i Saina.</p>
<p>INEPPIN I SÅTMU                                      Ps 116, 12-13. 15-16. 17-18</p>
<p>Taimanu apås-su niSaina</p>
<p>put todu i minaolek-ña nu guåhu?</p>
<p>Bai hu håtsa i kopan i satbasion</p>
<p>ya bai hu ågang i na’an iSaina.</p>
<p>INEPPI…..</p>
<p>Guaguan gi me’nan iSaina</p>
<p>i finatai i mamfiet nu Guiya.</p>
<p>Asaina, guåhu i tentago’-mu, i patgun i tentago’-mu;</p>
<p>Hågu sumåtba yu’ ginin i finatai.</p>
<p>INEPPI…..</p>
<p>Bai hu fanufresi sakrifisiun agradisimentu</p>
<p>ya bai hu ågang i na’an iSaina.</p>
<p>Bai hu apåsi iSainani prumiså-hu</p>
<p>gi me’nan todu i taotåo-ña.</p>
<p>INEPPI…..</p>
<p>SIGUNDU NA TINAITAI                                                               1 Cor 11, 23-26</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Hafañe’lus:</p>
<p>Hu risibi ginin i Saina i fina’nå’gui ni hu nåna’i hamyu: na i Saina as Jesus, gi puengi anai matraiduti Gui’, Ha chuli’ un pidåsun pån, Ha nå’i gråsia si Yu’us, Ha ipi’, ya ilek-ña, “Guiya esti i tataotåo-hu, ni para hamyu. Che’gui esti ya en hahassu Yu’.” Gi taiguini ha’ ta’lu na manera, dispues di i sena Ha chuli’ i kopa ya ilek-ña, “Guiya esti na kopa i nuebu na kuntråtan Yu’us, ni maseyu ni hagå’-hu. Gi kada en gimin esti, che’gui ya en hahassu Yu’.” Esti kumekke’ilek-ña na gi kada biåhi na en kannu’ esti na pån yan en gimin ginin esti na kopa en pruklålama i finatai i Saina astaki måttu Gui’.</p>
<p>I finu’ i Saina.</p>
<p>IBANGHELIU     Jn 13, 1-15</p>
<p>Betsikulu antis di i Ibangheliu      Jn 13, 34</p>
<p>Bai Hu nå’i hamyu un nuebu na tinagu’:</p>
<p>Fanagofli’i’ unu yan ottru, taimanu ha’ i ginefli’e’-hu nu hamyu.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Antis di i giput Påsgua, esta Ha tungu’ si Jesus na esta måttu i ora anai para u hånåo ginin esti na tånu’ para guatu gi as Tåta. Ha guaiya i taotåo-ña siha guini gi tanu’, ya malagu’ na u na’mali’i’ i guinaiyan-ña nu siha asta i uttimu. Esta i aniti ha kumbensi si Judas, lahin Simon Iskarioti, para u intrega si Jesus; intonsis, durånti i sena, Ha sen tungu’ si Jesus na ginin as Yu’us Gui’ yan para u hånåo tåtti as Yu’us, i Tata ni esta Ha intrega todu guatu giya Guiya— kahulu’ ginin i sena, ha pula’ i sanhiyung na magagu-ña. Mañuli’ un tu’åya ya Ha goddi gi sinturå-ña. Ha nå’yi hånum un palanggåna ya Ha tutuhun fuma’gasi i adding i mandisipulu-ña ya Ha såsaosåo ni tu’åya gi sinturå-ña. Intonsis måttu gi as Simon Pedro, ni ilek-ña nu Guiya, “Para Hågu, Asaina, para Un fa’gåsi i addeng-hu?”   Manoppi si Jesus, “Siña ha’ na ti un tungu’ håfa Hu chocho’gui på’gu, låo siempri un kumprendi dispues!” Manoppi si Pedro, “Ni ngai’an nai Un fa’gåsi i addeng-hu!” Manoppi si Jesus, “Yanggin ti Hu fa’gåsi i addeng-mu pues tåya’ pattem-mu gi irensiåk-ku.” Ilek-ña si Simon Pedro nu Guiya, “Asaina, pues ti i addeng-hu ha’ para Un fa’gåsi! Fa’gåsi lokkui’ i kannai-hu yan i ilu-hu!” Sinangåni gui’ as Jesus: “I taotåo ni esta munhåyan umo’mak ti nisisåriu na u fa’gåsi gui’ (fuera di i addeng-ña); esta gui’ sen gasgas, taimanu ha’ hamyu; låo ti todu.” (I rason na ilek-ña “Ti todu manggåsgas,” sa’ put i Ha tungu’ håyi para u trinaiduti Gui’.)</p>
<p>Dispues di Ha fa’gåsi i adding-ñiha, chuminina ta’lu si Jesus ni magagu-ña sanhiyung ya tuma’lu tåtti gi sagå-ña gi lamasa. Mansinangåni siha: “Kåo en kumprendi håfa esti i på’gu ha’ munhåhayan Hu cho’gui nu hamyu? En a’agang Yu’ Ma’estru yan Saina, ya hunggan mandinanchi hamyu, sa’ ennåo Yu’. Låo yanggin Hu fa’gåsi adding-miyu—Guåhu ni Ma’estru yan Saina, pues hamyu debidi en fanafa’gasi adding-miyu. Hu cho’gui esti para bai Hu nå’i hamyu un ihemplu; taimanu ha’ i bidå-hu, debidi en che’gui.</p>
<p>I Ibangheliun i Saina.</p>

        </section>
        <hr>
        
        <section>
        <h1>DAMENGGUN PINADESI (DAMENGGUN RÅMUS)</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/damenggun-pinadesi-damenggun-ramus/<p>
        <p>I Likao Påtma</p>
<p>IBANGHELIU Mt 21, 1-11</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Anai manhihut si Jesus yan i mandisipulu-ña giya Hirusalen ya manmåttu giya Bethphage gi Eksu’ Ulibas, Ha tågu’ dos na disipulu-ña ilelek-ña nu siha: “Hanåo guatu gi sengsung ni en fafana’ ya insigidas siempri en sedda’ un buliku ni magogoddi, sumisiha yan i tatneru-ña. Pila’ i geddin-ñiha ya en kenni’i Yu’ mågi. Yanggin guaha tåotåo kumuentusi hamyu sangåni gui’, ‘Ha nisisita i Saina esti siha.’ Pues insigidas siempri u sotta esti siha.”</p>
<p>Esti masusedi para u makumpli håfa masångan ginin i Prufeta:</p>
<p>“Sangåni i hagan Sion,</p>
<p>Atan ha’ sa’ mamamaila’ giya hågu i humitdi na rai-mu</p>
<p>ma’u’udai gi hilu’ un buliku yan i patgon-ña.”</p>
<p>Pues manhånåo i mandisipulu ya macho’gui atyu i tinagu’ Jesus: makonni’ i buliku yan i patgon-ña ya matåmpi nu i magågun-ñiha, ya kumahulu’ Gui’ ya matå’chung. I dangkulu na linahyan tåotåo mahutu’ i magågun-ñiha gi chalan, mientras i pumalun tåotåo manmanutut råmas ginin i trongku ya mahutu’ gi chalån-ña. Parehu i linahyan ni manmofo’na yan i manåtatti mane’essalåo a’gang:</p>
<p>“Hosåna! Si Yu’us u såtba i Lahin David!</p>
<p>U matuna Gui’ ni mamamaila’ gi na’an i Saina!</p>
<p>Hosåna! Si Yu’us u såtba Gui’ ginin i yahululu’!”</p>
<p>Anai humålum Gui’ giya Hirusalen interu i taotåo gi siudå manatburutåo, ya manmamaisin, “Håyi esti?”</p>
<p>Ya sigi ha’ manmanoppi i linahyan, “Guiya esti i prufeta as Jesus ginin Nasaret giya Galileha.”</p>
<p>I Ibangheliun i Saina.</p>
<p>I Misa</p>
<p>FINE’NA NA TINAITAI                                                                             Is 50, 4-7</p>
<p>Un tinaitai ginin i Lepblun i Prufeta as Isaias</p>
<p>ISainaas Yu’us Ha nå’i Yu’ un måppla’ na hula’, kosaki siña Hu tungu’ håfa taimanu hHu kuentusi i manyayas un palåbra ni siña mampinangun siha. Kada ogga’an Ha baba i talanga-hu kosaki siña Yu’ manhunguk; ya tåya’ nai Hu kontra Gui’, tåya’ nai Hu bira Yu’ tåtti.                                                                     Hu nå’i ni tatalo’-hu para atyu siha i kumastiga Yu’, i fasu-hu para atyu siha i bumo’uk i batbås-su; i matå-hu ti Hu prutehi gi trumpåda yan matu’la’i.</p>
<p>ISainaas Yu’us i ayudu-hu, put ennåo na ti mamåhlåo Yu’; esta Hu istapblesi i matå-hu kalang asga’, sa’ Hu tungu’ na ti Hu mana’mamåhlåo.</p>
<p>I finu’ i Saina.</p>
<p>INEPPIN I SÅTMU                                                  Ps 22, 8-9. l7-l8. l9-20. 23-24</p>
<p>Todu i lumi’i’ yu’ mabutleha yu’;</p>
<p>machichi’i yan mafa’chalik yu’; mayengyung i ilun-ñiha kontra guåhu:</p>
<p>“Un angokku iSaina–po’lu ya Guiya un nina’libri;</p>
<p>yanggin guinaiya håo, po’lu ya Guiya un sinatba.”</p>
<p>INEPPI…..</p>
<p>Låhyan na ga’lågu maridundedeha yu’;</p>
<p>katdumi na manailayi umagulululumi yu’.</p>
<p>Tatfoi inanglo’-ña i addeng-hu yan i kannai-hu</p>
<p>siña hu tufung todu i te’lång-hu.</p>
<p>INEPPI…..</p>
<p>Madibidi i magagu-hu entri siha;</p>
<p>ya manádiga para i chininå-hu.</p>
<p>Låo Hågu,Asaina, mungnga chumågu’ giya guåhu;</p>
<p>Hågu ayudu-hu, chaddik mågi ya Un akudi yu’.</p>
<p>INEPPI…..</p>
<p>Pues bai hu pruklåma i na’ån-mu gi taotåo siha;</p>
<p>bai hu tuna Håo gi halum i inetnun:</p>
<p>“Hamyu ni manma’å’ñåo nu iSaina, tina Gui’!</p>
<p>Todu i rasan Jacob, enra Gui’;</p>
<p>todu i famagu’un Israhet ribirensia Gui’!</p>
<p>INEPPI…..</p>
<p>SIGUNDU NA TINAITAI                                                              Phil 2, 6-11</p>
<p>Un tinaitai ginin i Kattan San Pablo para i taotåo Philippi</p>
<p>Todu i tiempu gagaigi i naturåt Yu’us giya Guiya (i Kristo Jesus),</p>
<p>låo ti Ha kunsidera na put ginin i fuetsån-ña parehu Gui’ yan Yu’us.</p>
<p>Inlugåt, Ha basihan maisa Gui’</p>
<p>ya Ha chuli’ i naturåt un isklåbu,</p>
<p>ya mafañågu Gui’ gi pinarehun i taotåo.</p>
<p>Tåotåo na eståo matungo’ña, ya put esti na Ha na’humitdi Gui’,</p>
<p>ubidenti Ha aksepta kuntodu i finatai, i finatai gi kilu’us!</p>
<p>Ya put esti, na nina’takkilu’ Gui’ as Yu’us</p>
<p>ya nina’i Gui’ ni na’an, ni takkilo’ña ki todu i na’an siha,</p>
<p>kosaki gi na’án Jesus todu tommu u fandimu</p>
<p>gi langit, yan gi tanu’,yan gi papa’ i tanu’,</p>
<p>yan todu hula’ mapruklåma ginin i glorian Yu’us Tåta:</p>
<p>SI JESUKRISTO SAINA GUI’!</p>
<p>I finu’ i Saina.</p>
<p>IBANGHELIU                                                          Mt 26, l4–27, 66 osino 27, 11-54</p>
<p>Bitsikulu åntis di i Ibangheliu       Phil 2, 8-9</p>
<p>Umosgun si Jesus put hita achukka’ asta i finatai ya måtai Gui’ gi kilu’us.</p>
<p>Put ennåo na nina’takkilu’ Gui’ as Yu’us, ya nina’i Gui’ un nå’an na takkilo’ña ki todu i guaha na nå’an siha.</p>
<p>I Pinadesin i Saina-ta as Jesukristo sigun gi tinigi’ San Mateo</p>
<p>Unu gi dossi na mandisipulu, atyu i ma’å’agang Judas Iskarioti, humånåo para i manmå’gas mamåli’ ya ilek-ña, “Håfa para en na’i yu’ yanggin hu intrega hamyu as Jesus?” Pues matufung trenta pidåsun salåppi’ ya manå’i gui’. Desdi ennåo ha tutuhun si Judas umispiha i aputtunidåt ni para u traiduti si Jesus.</p>
<p>Gi finene’na na ha’åni gi Giput i Pån Sin Libadura manmåttu i mandisipulu guatu gi as Jesus ya mafaisin Gui’. “Månu nai malagu’ Håo nai para in pripåra i senan Påsgua para Hågu?”</p>
<p>Ilek-ña nu siha, “Fanhånåo para esti na tåotåo gi siudå ya en sangåni gui’: ‘Ilek-ña i ma’estru, esta hihihut i Orå-hu; Guåhu yan i mandisipulu-hu para in silebra i Påsgua gi gimå’-mu.’ ”</p>
<p>Macho’gui ni mandisipulu taimanu ha’ i mantinagu’ siha as Jesus ya mapripåra i senan Påsgua.</p>
<p>Anai puengi manmatå’chung påpa’ si Jesus yan i dossi na mandisipulu para u fañotchu. Durånti i sena ilek-ña, “Åmen bai Hu sangåni hamyu, unu giya hamyu para u traiduti Yu’.”</p>
<p>Nina’fanggof atburutåo i mandisipulu, ya matutuhun mafaisin Gui’, unu in unu, “Siguru na ti guåhu kumeke’ilek-mu, Asaina?”</p>
<p>Manoppi si Jesus, “Atyu i tumotchi gi plåtu i na’-ña pån yan Guåhu, guiya para u traiduti Yu’. I Lahin i taotåo siempri u måtai taimanu i ilek-ña i Eskritura låo na’ma’si’ atyu na tåotåo i para u trinaiduti i Lahin i Taotåo! Måolekña ha’ para ennåo na tåotåo yanggin ti mafañågu gui’!”</p>
<p>Kumuentus si Judas, i traidot, ya mamaisin, “Ma’estru, siguru na ti guåhu kumeke’ilek-mu?”</p>
<p>Manoppi si Jesus, “Yanggin ennåo sinangån-mu.”</p>
<p>Mientras mañotchuchu, Ha chuli’ si Jesus i pån, mannå’i gråsia, Ha ipi’ i pån, ya Ha nå’i i mandisipulu-ña. Ilek-ña “Chili’ ya en kannu’, Guiya esti i tataotåo-hu.”</p>
<p>Dispues Ha chuli’ i kålis, Ha nå’i gråsia si Yu’us ya mannina’i siha. Ilek-ña, “Fanggimin ni esti, todus hamyu, sa’ Guiya esti i hagå’-hu, ni para u sineyu i kuntråtan Yu’us, machuda’ i hagå’-hu put i linahyan para ma’asi’in i isao siha. Bai Hu sangåni hamyu, na ti bai Hu gimin ta’lu ni esti na binu asta ki gumimin Yu’ yan hamyu nu i nuebu na binu gi Rainun Tatå-hu.”</p>
<p>Dispues mangånta un himnu ya manhuyung ya manhånåo para i Eksu’ Ulibas.</p>
<p>Pues ilek-ña si Jesus nu siha, “På’gu mismu na puengi todu hamyu para en fanmalågu ya para en dingu Yu’, sa’ ilek-ña i Eskritura, ‘Si Yu’us para u punu’ i pastot ya i inetnun kinilu u machalapun.’ Låo dispues di mana’lå’la’ Yu’ ta’lu bai Hu hånåo para Galileha, mofo’na ki hamyu.”</p>
<p>Kumuentus si Pedro ya ilek-ña as Jesus, “Ni ngai’an nai bai hu dingu Håo, achukka’ todu esti siha un diningu!”</p>
<p>Ilek-ña si Jesus as Pedro, “Hahassu esti! Åmen, åntis di u o’o’ i gåyu på’gu na puengi siempri esta tres biåhi un sångan na ti un tungu’ Yu’.”</p>
<p>Manoppi si Pedro, “Ni ngai’an nai bai hu sångan na ti hu tungu’ Håo, achukka’ para bai hu måtai yan Hågu!”</p>
<p>Ya taiguennåo ha’ sinangan-ñiha i ottru mandisipulu siha.</p>
<p>Dispues humånåo si Jesus yan i mandisipulu-ña para un lugåt ni mafa’nana’an Gethsemane, ya ilek-ña nu siha, “Fanmatå’chung guini ya bai Hu hånåo guatu guihi ya bai Hu fanåyuyut.” Ha konni’ si Pedro, yan i dos lahin Zebedee. Puminiti yan muma’å’ñåo Gui’, ya ilek-ña nu siha, “Gof dångkulu i piniti ni gaigi gi kurason-hu ya kana’ ha’ ha yayammak Yu’. Fañåga guini ya en fambela yan Guåhu.”</p>
<p>Sumuha dididi’ ginin siha, Ha yuti’ñaihun Gui’ ya umoppop påpa’ gi edda’ ya manåyuyut, “Tatå-hu, yanggin siña, na’suha esti na kålis pinadesi giya Guåhu! Låo åhi’ ti i malago’-hu, sinoki i malago’-mu.”</p>
<p>Dispues Ha bira Gui’ tåtti para i tres na mandisipulu ya mansinedda’ siha manmamaigu’; ya ilek-ña as Pedro, “Sa’ håfa na ti siña hamyu na tres mambela una ora yan Guåhu? Fambela yan fanmanåyuyut, kosaki ti en fambasnak gi tentasion. I espiritu malagu’ ha’, låo ñaba’ i sensin.”</p>
<p>Sumuha ta’lu sigundu biåhi ya humånåo manåyuyut, “Tatå-hu, yanggin ti siña mana’suha esti na kålis pinadesi ya debi ha’ di bai Hu gimin, pues u macho’gui i minalago’-mu.” Ha bira Gui’ tåtti ta’lu ya Ha sodda’ i mandisipulu manmamaigu’; ti siña mababa i matan-ñiha.</p>
<p>Sumuha ta’lu tetset biåhi ya humånåo manåyuyut, Ha såsangan etmismu palåbra siha. Dispues Ha bira Gui’ tåtti gi mandisipulu ya ilek-ña, “Asta på’gu ha’ manmamaigu’ yan mandiskåkansa hamyu? Atan ha’! Måttu esta i ora anai para u ma’entreganñaihun i Lahin i Taotåo guatu gi nina’siñan i mani’isåo na tåotåo. Fangahulu’! Nihi ta fanhånåo. Atan ha’, sa’ estegui’ i taotåo ni para u traiduti Yu’!”</p>
<p>Kumuekuentus ha’ Gui’ trabiha anai si Judas, unu gui’ gi dossi na mandisipulu, måttu. Mañisiha yan un dångkulun linahyan tåotåo manmañuñuli’ såpbli yan galuti, nina’fanhånåo ni manmå’gas mamåli’ yan i manåmku’ na ManHudihos. I traidot ha nå’i un siñåt i linahyan: “Atyu i hu chiku Guiya i malagu’-miyu. Aresta Gui’!”</p>
<p>Anai måttu si Judas tunanas guatu as Jesus ya ilek-ña, “Pås para Hågu, Ma’estru,” ya ha chiku Gui’.</p>
<p>Manoppi si Jesus, “Amigu, såhyåo chumo’gui esti!”</p>
<p>Pues manmalak guatu giya Guiya, ma’aresta si Jesus, ya mago’tin måolik Gui’. Unu gi atyu siha i mangga’chochong-ña si Jesus ha laknus i sapblen-ña ya ha tåga’ i isklåbun i Mås Må’gas na Påli’ ya ha utut i talanga-ña. Pues ilek-ña si Jesus nu guiya, “Na’ta’lu tåtti i sapblem-mu gi bainan-ña, sa’ todu i manmanggogo’ti såpbli u fanmåtai ginin i sapbli. Kåo ti un tungu’ na siña ha’ Hu ågang si Tatå-hu para u ayuda Yu’ ya siña insigidas Ha na’hanågui Yu’ dossi na tropan sindålun manånghit? Låo yanggin taiguini, håfa taimanu para u makumpli i Eskritura ni ilek-ña na debidi taiguini u masusedi?”</p>
<p>Pues Ha kuentusi si Jesus i linahyan, “Kåo debidi en fanmåttu manmañuñuli’ såpbli yan galuti para en kenni’ Yu’, kalang mohun kriminåt Yu’? Kada diha matåta’chung ya mama’nåna’gui gi Templu, ya ti en aresta Yu’. Låo todu esti siha manmasusedi para u makumpli atyu i tinigi’ i prufeta siha gi Eskritura.”</p>
<p>Intonsis todu i mandisipulu madingu Gui’ ya manmalågu.</p>
<p>Atyu siha i umaresta si Jesus makonni’ Gui’ para i gima’ Caiaphas, i Mås Mågas Påli’, anai iståba na mane’etnun i manma’estrun i Lai yan i manåmku’. Tinattitiyi Gui’ as Pedro gi lachagu’ ha’ na distånsia, asta i kabiseran i gima’ i Mås Må’gas Påli’. Humålum gi kabisera ya matå’chung påpa’ yan i guåtdia siha para u li’i’ håfa para uttimonña si Jesus. I manmå’gas mamåli’ yan interu i Konsiliu machagi makésodda’ dinagi na ibidensia kontra si Jesus, para u mana’mapunu’ Gui’. Låo ti manmañodda’ ni unu, maseha meggai mangahulu’ ya masångan dinagi kontra Guiya. Putlus uttimu malak mo’na dos na låhi ya ilik-ñiha, “Esti na tåotåo ilek-ña, ‘Siña ha’ Hu yulang påpa’ i Templun Yu’us ya bai Hu kåhat ta’lu tåtti gi tres dihas.’ ”</p>
<p>Tumohgi i Mås Må’gas Påli’ ya ilek-ña, “Kåo tåya’ ineppem-mu para esti siha na finaila’ kontra Hågu?”</p>
<p>Låo mamatkilu ha’ si Jesus. Pues kinuentusi Gui’ ta’lu ni Mås Må’gas Påli’, “Gi na’an i lala’la’ na Yu’us, bai hu na’fanhula Håo på’gu: sangåni ham kåo Hågu i Misihas, i Lahin Yu’us.”</p>
<p>Ineppi gui’ as Jesus, “Taiguennåo ilek-mu. Låo bai Hu sangåni todu hamyu: desdi på’gu para mo’na siempri en li’i’ i Lahin i Taotåo matåta’chung gi agapa’ na båndan i Todu Ha Na’siña, ya mamamaila’ gi hilu’ i mapagåhis i langit!”</p>
<p>Guini nai ha titik magagu-ña i Mås Må’gas Påli’ ya ilek-ña, “Ha chatfinu’i si Yu’us! Ti ta nisisita mås tistigu! Guiya mismu nai en hinguk i tailayin fino’-ña! Håfa hinassun-miyu?”</p>
<p>Manmanoppi siha, “Umisao Gui’, ya debidi u måtai.”</p>
<p>Dispues mato’la’i matå-ña yan ma’anña Gui’; ya atyu siha i pumatmåda Gui’ ilik-ñiha, “Fama’prufeta para hami, Misihas! Sangåni ham håyi gumaluti Håo!”</p>
<p>Iståba na matåta’chung si Pedro gi sanhiyung gi kabisera, anai måttu guatu giya guiya i muchåchan i Mås Må’gas Påli’ ya ilek-ña, “Hågu lokkui’ humahamyu yan si Jesus i taotåo Galileha.”</p>
<p>Låo ha puni gi me’nan todu. “Ti hu tungu’ håfa ilelek-mu,” i ineppen-ña, ya humånåo huyung para i entrådan i kabisera. Lini’i’ gui’ ni ottru na muchåcha ya ilek-ña ni lalåhi siha gi uriyå-ña, “Iståba na sumisiha esti na tåotåo yan si Jesus tåotåo Nasaret.”</p>
<p>Ha puni ta’lu si Pedro, ya ilek-ña, “Bai hu fanhula na ti hu tungu’ ennåo na tåotåo!”</p>
<p>Un råtu dispues, i lalåhi ni manotohgi guennåo manmåttu guatu gi as Pedro. Ilik-ñiha, “Hunggan, unu håo gi entri siha. A’annuk ha’ ginin i kuentos-mu!”</p>
<p>Manhula si Pedro, ilelek-ña, “Si Yu’us u kastiga yu’ yanggin ti hu såsangan i minagåhit! Ti hu tungu’ ennåo na tåotåo!”</p>
<p>Insigidas umo’o’ i gåyu, ya ha hassu si Pedro håfa sinangån-ña si Jesus nu guiya, “Åntis di u o’o’ i gåyu, siempri esta tres biåhi di un sångan na ti un tungu’ Yu’.” Humånåo huyung ya duru kumåti.</p>
<p>Gi chatanmak, todu i manmå’gas mamåli’ yan i manåmku’ gi sengsung manetnun para u mahassuyi håfa taimanu nai para u mapunu’ si Jesus. Pues magoddi Gui’ ni kadena, mana’hånåo ya ma’intrega Gui’ guatu gi maga’låhi as Pilåto.</p>
<p>Atyu nai si Judas i trumaiduti si Jesus anai ha li’i’ na munhåyan masentensia para u mapunu’, mañotsut, ya ha na’na’lu i trenta pidåsun salåppi’ guatu gi manmå’gas mamåli’ yan manåmku’ ya ilek-ña, “Umisåo yu’, sa’ hu traiduti i tai’isao na tåotåo.”</p>
<p>Låo manmanoppi siha ilik-ñiñiha, “Na håfa ennåo para hami? Hågu la’mun.”</p>
<p>Pues ha dåggåo i salåppi’ gi halum Templu, ya må’pus. Humånåo huyung ya ha ñaka’ gui’.</p>
<p>Låo i manmå’gas mamåli’ mahokka i salåppi’ ya ilik-ñiha. “Ti dinanchi na u mapo’lu esti gi limosnan i Templu, sa’ apas håga’ esti.” Ya dispues di manakonsutta, ma usa i salåppi’ ya mafåhan i fanggualu’an i mama’titinas nå’yan mamafak siha, ya mafa’simenteyu para i istrangheru siha. Ennåo mina’ asta på’gu na ha’åni mafa’nana’an ennåo na guålu’, “Guålu’ Håga'”.</p>
<p>Para u makumpli i ha sångan i Prufeta as Jeremias, “Machuli’ i trenta na pidåsun salåppi’, balin isklåbu-presiu ni mapo’lu ni Israelitas, ya ma’usa i salåppi’ para u mafåhan i gualu’ taimanu ha’ i tinago’-ña i Saina nu guåhu.”</p>
<p>Makonni’ si Jesus para i me’nan i maga’låhi, ya finaisin Gui’ ni maga’låhi, “Kåo Hågu i Rai i ManHudihos?”</p>
<p>Manoppi si Jesus, “Hågu sumångan.” Ya anai mafa’aila’ nu i manmå’gas mamåli’ yan manåmku’, tåya’ fino’-ña.</p>
<p>Pues ilek-ña si Pilato nu Guiya, “Kåo siguru na un huhunguk i mineggai finaila’-ñiha nu Hågu?”Låo tåya’ ineppen-ña, ni håfa na finihu’. Nina’sen manman i maga’låhi.</p>
<p>Ya gi ha’ånin i ma’gas na guput, kustumbrin i maga’låhi na u na’libri unu gi presuneru, sigun i minalagu’ i taotåo. Atyu na tiempu guaha un presuneru sen matungu’ ni na’ån-ña si Baråbas. Pues put i esta manetnun i taotåo, ilek-ña si Pilåto nu siha, “Håyi malagu’-miyu para bai hu na’libri, si Baråbas, osino si Jesus i mafa’na’an i Kristo?” Ha tungu’ na put embidiu na makonni’ guatu si Jesus.</p>
<p>Anai matåta’chung gi siyå-ña i maga’låhi, nina’fattuyi ni asaguå-ña mensåhi: “Cha’-mu ume’entalu’ nu ennåo na tunas tåotåo, sa’ ginin mangguifi yu’ put Guiya, ya ha na’chathinassu yu’.”</p>
<p>Mientras tåntu i manmå’gas mamåli’ yan i manåmku’ mana’fanmalagu’ i taotåo siha na u magågåo si Baråbas, ya u mana’mapunu’ si Jesus. Pues anai ha faisin siha i maga’låhi, “Håyi malagu’-miyu gi entri i dos bai hu na’libri?”</p>
<p>Manmanoppi siha, “Si Baråbas.”</p>
<p>Ilek-ña Si Pilåto nu siha, “Håfa yu’ bai hu cho’gui as Jesus, ni mafa’nana’an i Kristo?”</p>
<p>Manmanoppi siha, “U ma’atåni gi kilu’us.”</p>
<p>Låo Ilek-ña, “Håfa na tailayi fina’tinås-ña?”</p>
<p>Ya mås manla’a’gang manessalåo: “U ma’atåni gi kilu’us.”</p>
<p>Ya anai ha rialisa si Pilato na tåya’ minaolik siña ha cho’gui sinoki lumadangkulu i yinaoyåo; mañuli’ hånum, ha fa’gåsi i kannai-ña gi me’nan-ñiha ya ilek-ña, “Tåya’ isåo-hu nu i haga’ esti na tunas tåotåo, hamyu la’mun.”</p>
<p>Manmanoppi interu i linahyan, “Po’lu ya hami yan i famagu’un-måmi in fanrispunsåpbli ni finatai-ña!”</p>
<p>Pues ha sottåyi siha as Baråbas; ha na’masåolak si Jesus fine’na ya ha intrega Gui’ guatu para u ma’atåni gi kilu’us.</p>
<p>Atyu nai i sindålun i maga’låhi makonni’ si Jesus guatu gi sumanhalum, ya manetnun todu i sindålu siha. Ma pula’ i magagu-ña, ya matåmpi Gui’ ni agaga’ na magågu. Ya anai manmåmfuk kuronan låktus, ma po’lu gi ilu-ña, ya ma po’lu håyun pi’åo gi agapa’ na kannai-ña. Ya ma tutuhun ma butleha Gui’ mandidimu gi me’nå-ña ilik-ñiñiha, “In saluda Håo, Rai i ManHudihos.” Ma to’la’i ya machuli’ i pi’åo ya madåkkut i ilu-ña. Anai munhåyan ma butleha, mapula’ i agaga’ na magågu, ya mana’minagågu Gui’ nu i magagu-ña, ya makonni’ Gui’ guatu para u ma’atåni gi kilu’us.</p>
<p>Gi kinekeyung-ñiha masodda’ un låhi, tåotåo Sirenehu, ni mafa’nana’an Simon, ya mana’uma</p>
<p>nu i kilu’us Jesus.</p>
<p>Anai manmåttu gi lugåt ni mafa’nana’an Golgota, i na’an kumeke’ilek-ña i Lugåt i Kalabera ya mana’gimin Gui’ binu ni mana’danña’ yan lala’it. Gigun Ha tamtam Ha rinunsia.</p>
<p>Anai ma’atåni Gui’ gi kilu’us manmadiga para manmapåttinñaihun i magagu-ña ya manmatå’chung para u mapulan Gui’. Mapo’lu gi hilu’ i ilu-ña i mafa’aila’-ña: “Si Jesus esti, i Rai i ManHudihos.” Atyu nai, maklåba dos kriminåt, unu gi agapa’-ña, ya i ottru gi akagguen-ña.</p>
<p>I taotåo siha ni manmaloloffan machatfinunu’i Gui’, ya anai manggogonggung ilik-ñiha, “Dalai lokkui’, Hågu para Un yulang i Templu ya Un håtsa hulu’ ta’lu gi tres dihas, na’librin maisa Håo. Yanggin Hågu i Lahin Yu’us, tunuk guennåo gi kilu’us.”</p>
<p>I manmå’gas mamåli’, i manma’estrun i Lai yan i manåmku’ i taotåo mandadanña’ lokkui’ ilik-ñiñiha, “Ha na’fanlibri i pumalun tåotåo, ya ti siña Ha na’librin maisa Gui’. Ya ilek-ña na Guiya i Rai i ManHudihos. Po’lu ya u tunuk ginin i kilu’us, ya ta fanmanhonggi nu Guiya. Ha angokku si Yu’us, po’lu ya si Yu’us u nina’libri Gui’ yanggin malagu’. Sa’ ilek-ña, ‘Guåhu Lahin Yu’us Yu’.’ ”</p>
<p>Gi mismu na manera mabutleha Gui’ ni i dos kriminåt ni ga’chong-ña gi kilu’us.</p>
<p>Gi talu’åni, homhum todu i tanu’, put tres oras. Ya gi oran alas tres, umessalåo si Jesus a’gagang, “Eli, Eli, lama sabachthani?” Kumeke’ilekña, “Yu’os-su, Yu’os-su, sa’ håfa na Un dingu Yu’?”</p>
<p>I taotåo siha ni manggaigi guihi ma’åluk, “Ha å’agang si Elias!” Insigidas unu giya siha mañuli’ ispongha, mana’sinimai binakli, ya masa’hang gi pi’ao, ya mana’gimin.</p>
<p>Låo i palu masåsangan, “Po’lu, ya ta li’i’ kåo u fåttu si Elias!”</p>
<p>Umågang ta’lu si Jesus ni a’gagang na bos ya måtai.</p>
<p>Fandimu påpa’ un råtu</p>
<p>Atyugui’ na i kuttina gi templu matitik talu’ desdi i yahululu’ asta i yapåpapa’. Mayengyung i tanu’, ya i atchu’ siha manmayamak; i naftan siha manmababa, ya meggai na tatåotåo i mañåntus ni manmåtai mangahulu’. Manhuyung ginin i naftan, ya dispues di lumå’la’ ta’lu si Jesus, manhålum gi santus na siudå ya meggai na tåotåo lumi’i’ siha.</p>
<p>I ma’gas i sientu na sindålu yan i mangga’chong-ña ni pumupulan si Jesus, anai masienti i linao yan mali’i’ i palu siha na sinisedi nina’fanggof ma’å’ñao ilik-ñiñiha, “Magåhit ha’, na Guiya, i Lahin Yu’us.”</p>
<p>Ya maniståba meggai na famalåo’an, manmana’atan gi un distånsia, siha ni umisgaihon si Jesus ginin Galileha, para u ma’ayuda gi nisisidåt-ña. Gi entalu’-ñiha iståba si Maria Magdalena, yan Maria i nanan Santiago yan Jose i disipulu, yan i asaguan Zebedee.</p>
<p>Anai lumalahomhum, måttu un riku na tåotåo ginin Arimateha ni mafa’nana’an Jose. Guiya lokkui’ unu gi disipulu-ña, malak as Pilato, ya ha gågåo i tataotåo Jesus. Atyu nai si Pilato manågu’ na u masotta i tataotåo. Pues ha konni’ i tataotåo, ha balutan ni un såbanas gåsgas, ya ha po’lu gi nuebu na naftån-ña, ni matåga’ ginin i atchu’. Ya ha na’apu’ guatu dångkulu na åtchu’ gi pettån-ña, dispues humånåo. Låo si Maria Magdalena yan i ottru Maria matå’chung guennåo mafåfana’ i naftan.</p>
<p>Gi sigenti diha, atyu na ha’åni i tumattitiyi i Ha’ånin Priparasion, i manmå’gas mamåli’ yan i MamFarisehu manmalak i gima’ Pilato. Ilik-ñiha, “Siñot, pa’gu in hahassu na esti na kriminåt ilek-ña anai låla’la’ ha’ Gui’ na, ‘Bai Hu kahulu’ ta’lu gi mina’tres dihas.’ Debi di un fanotdin na u maguåtdia i naftan asta i mina’tres dihas. Sa’ atyu i u fanmåttu i mandisipulu-ña ya u masåkki i tataotåo-ña ya u fanmasangåni i taotåo siha, ‘Mana’lå’la’ Gui’ ta’lu ginin i finatai!’ Esti i uttimu na dinagi siempri mås båba ki i fine’na.”</p>
<p>Mansinangåni siha as Pilato, “Guåha ha’ guatdian-miyu, fanhånåo ya en asigura måolik i naftan.”</p>
<p>Pues manhånåo ya maguåtdia i naftan ya manå’yi seyu i atchu’!</p>
<p>I Ibangheliun i Saina.</p>

        </section>
        <hr>
        
        <section>
        <h1>V DAMENGGUN KUARESMA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggun-kuaresma/<p>
        <p>FINE’NA NA TINAITAI Ez 37, 12-14Un tinaitai ginin i Lepblun i Prufeta as EzekielIlek-ña si Yu’us i Saina: O tåotåo-hu, bai Hu baba i naftan-miyu siha ya Hu na’fangahulu’ hamyu, yan bai Hu konni’ hamyu tåtti gi tanu’ Israhet. Dispues hamyu siempri en tingu’ na Guåhu i Saina, yanggin Hu baba i naftan-miyu ya Hu na’fangahulu’ hamyu, O tåotåo-hu! Bai Hu pega i Espiritu-hu giya hamyu kosaki en fanlå’la’, yan bai Hu na’fanareklåo hamyu gi tanu’-miyu; pues siempri en tingu’ na Guåhu i Saina. Esta Hu prumeti esti, ya siempri bai Hu cho’gui, ilek-ña i Saina.I finu’ i Saina.</p>
<p>INEPPIN I SÅTMU Ps 130, 1-2. 3-4. 5-6. 7-8R. (7) SA’ GAIGI GI SAINA I YINE’ASI’YAN I KABÅLIS NA SATBASION</p>
<p>Ginin i fondu ni hokkuk siningon-hu hu ågang Håo, Asaina;Asaina, ékkunguk i inagång-hu!Puedi i talanga-mu u ékkunguki ginagåo-hu mina’åsi’.INEPPI…..</p>
<p>Yanggin Un apupunta i isao-måmi, Asaina,håyi siña ti u makundena?Låo giya Hågu nai gaigi i inasi’i’ya put ennåo na ma’o’onra Håo.INEPPI…..</p>
<p>Mahålang yu’ hu nanangga i Saina,i anti-hu ha nanangga i fino’-ña.Mås ki i guåtdia siha ni numanangga i chatanmak,po’lu i taotåo Israhet ya u ma’ispiha i Saina.INEPPI…..</p>
<p>Sa’ gaigi gi Saina i mina’åsi’,giya Guiya nai gaigi i kabålis na satbasion,Ya si Yu’us u na’libri iya Israhetginin todu i isao-ñiha.INEPPI…..</p>
<p>SIGUNDU NA TINAITAI Rom 8, 8-11Un tinaitai ginin i Kattan San Pablo para i taotåo RomaHafañe’lus:Atyu siha i umo’osgi i naturåt-ñiha kumu tåotåo ti siña mana’maguf si Yu’us. Låo ti manlåla’la’ hamyu sigun gi minalagu’ i naturåt-miyu kumu tåotåo; inlugåt di esti, manlåla’la’ hamyu sigun gi minalagu’ i Espiritu–yanggin magåhit na låla’la’ i Espiritun Yu’us giya hamyu. Ti iyun i Kristo hamyu yanggin taigui i Espiritun i Kristo giya hamyu. Låo yanggin låla’la’ i Kristo giya hamyu, pues i Espiritun lina’la’ para hamyu sa’ put i esta mana’fanunas hamyu gi me’nan Yu’us, achukka’ para u fanmåtai i tataotåo-miyu put i isao. Yanggin låla’la’ giya hamyu i Espiritun Yu’us, ni muna’lå’la’ ta’lu si Jesus ginin i finatai, pues Guiya ni muna’lå’la’ ta’lu i Kristo ginin i finatai u nå’i lina’la’ i mámatai na tataotåo-miyu ginin i gumaigin i Espiritu-ña giya hamyu.</p>
<p>I finu’ i Saina.</p>
<p>IBANGHELIU Jn 11, 1-45(Todus) U matuna Håo, Asaina Jesukristo, Rai i taihinekuk na gloria!(Tetcha) Ilek-ña i Saina, Guåhu i resureksion yan i lina’la’;håyi manhonggi nu Guåhu ti u måtai para todu i tiempu.</p>
<p>+ Un tinaitai ginin i såntu Ibangheliu sigun gi tinigi’ San JuanIståba un malångu na tåotåo ni na’ån-ña si Lasaru, tåotåo Bitaniha,i sengsung anai sumåsaga si Maria yan i che’lu-ña as Martha.(Guiya esti na Maria i chumo’mi påopåo i adding i Saina ya ha såosåo ni gaputilu-ña;i che’lu-ña as Låsaru esti i malångu.)I dos palåo’an ni chume’lu numá’hanåo nutisia para si Jesus,“Asaina, malångu i Un gofli’i’ na amigu-mu.”Anai Ha hunguk esti si Jesus ilek-ña,“Ti uttimon-ña para u måtai si Låsaru ginin esti na minalångu;låo masusedi esti put i para u matuna si Yu’us,ya ginin esti nai siempri Ha risibi i matunå-ña i Lahin Yu’us.”Si Jesus Ha guaiya si Martha yan si Maria yan si Lasaru.Anai Ha risibi i nutisia na malångu si Låsaru, sumåga ha’ guihianai iståtaba Gui’ dos dihas ta’lu.Ya dispues ilek-ña nu i mandisipulu-ña, “Nihi ta fanhånåo tåtti Hudeha.Manmanoppi i mandisipulu, “Ma’estru, esti ha’ i halacha nai kana’ha’ ma’åtchu’ Håo nu i ManHudihos; ya para Un hånåo tåtti guihi?”Ilek-ña si Jesus,“Guaha dossi oras kada ha’åni, pat åhi’?Pues yanggin mamomokkat i taotåo gi mina’lak i ha’åni ti u matompu’,sa’ ha lili’i’ i kandit esti na tånu’.Låo yanggin i puengi nai mamokkat siempri matompu’,sa’ tåya’ kandet-ña.”Ha sångan si Jesus esti, ya dispues Ha umentåyi,“Malingu maigo’-ña i amigu-ta as Låsaru, låo bai Hu hånåo ya bai Hu yå’hu gui’.”Manmanoppi i mandisipulu, “Asaina, yanggin mamaigu’ gui’ pues ti u måtai.”Låo kumeke’ilek-ña si Jesus na måtai si Lasaru; låo siha hinassun-ñiha na mamaigu’ ha’ gui’.Pues mangklinaruyi siha as Jesus,“Måtai esta si Låsaru; låo put hamyu, maguf Yu’ sa’ taigui Yu’ guihi,kosa ki siempri en fanmanhonggi. Nihi ta fanmalak guatu giya guiya.”Si Tomás (ni ma’å’agang Dinga’) ilek-ña ni mangga’chong-ña,“Nihi ta fanhita todu yan i Ma’estru, ya u ta fanachámatai yan Guiya!”</p>
<p>Anai måttu si Jesus, Ha sodda’ na esta mahåfut si Lasaru kuåttru dihas.Menus di dos miyas desdi Bitaniha asta Hirusalen, ya meggaina ManHudihos manmåttu para u makunsuela si Martha yan si Maria put ifinatai i che’lun-ñiha.Anai ha hunguk si Martha na mamamaila’ si Jesus, humånåo huyung para u taggam Gui’;låo sumåga ha’ gi gima’ si Maria.Ilek-ña si Martha as Jesus, “Yanggin gaigi Håo mohun guini, Asaina, ti u måtaii che’lu-hu! Låo hu tungu’ na achukka’ på’gu,si Yu’us siempri nina’i Håo maseha håfa ni Un gågåo Gui’.”Sinangåni gui’ as Jesus, “I che’lu-mu u mana’ta’lu tåtti i lina’lå’-ña.”Manoppi si Martha, “Hu tungu’, na siempri u mana’lå’la’ gi uttimu na ha’åni.”Sinangåni gui’ as Jesus:“Guåhu i resureksion yan i lina’la’. Maseha håyi ni manhonggi nu Guåhu,achukka’ måtai gui’, u lå’la’; yan maseha håyi ni låla’la’ yan manhohonggi giya Guåhuti u måtai ni ngai’an.Kåo un honggi esti?”Manoppi si Martha, “Hunggan, Asaina! Manhonggi yu’ na Hågu i Misihas,i Lahin Yu’us, ni para u fåttu guini gi tanu’.”</p>
<p>Dispues di ha sångan esti si Marthahumånåo tåtti ya sikretu ha ågang i che’lu-ña as Maria.Ilek-ña nu guiya, “Gaigi guini i Ma’estru, ya mamamaisen nu hågu.”Anai ha hunguk esti si Maria kahulu’ ya humånåo huyung insigidaspara u asudda’ yan si Jesus. (Ti måfattu trabiha si Jesus gi sengsung,låo iståba ha’ guihi na lugåt anai umasudda’ yan si Martha.)I ManHudihos ni mañisiha yan si Maria gi gima’ ni makunsuesuela gui’madalalaki anai mali’i’ gui’ na kahulu’ ya lumagusi’ huyung.Hinassun-ñiha na para u falak i naftan ya para u kasåo guihi.Anai måttu si Maria guihi na lugåt anai iståba si Jesus ya ha li’i’ Gui’, poddungpapa’ gi adding Jesus. Ilek-ña, “Asaina, yanggin gaigi Håo guini mohunti u måtai i che’lu-hu!”Anai lini’i’ gui’ as Jesus na kumakasåo, yan kuntodu i ManHudihos ni mañisihamangakasåo lokkui’; nina’piniti kurason-ña, ya mampus nina’tristi Gui’.Mamfinaisin siha as Jesus, “Månu nai en hafut gui’?”Manmanoppi siha, “Maila’ ya Un li’i’, Asaina.”Ha tutuhun kumasåo si Jesus.Intonsis ilik-ñiha i ManHudihos, “Atan ha’ sa’ Ha sen gofli’i’ gui’!”Låo unus kuåntus giya siha ilik-ñiha, “Na ada ti Ha baba i matan i batchit na tåotåo?Kåo ti siña mohun Ha na’påra si Lasaru ya ti u måtai?”</p>
<p>Nina’gof tristi ta’lu si Jesus, pues humånåo para i naftan.Era un liyang esti ya mapo’lu un åtchu’ gi entråda. Manotdin si Jesus, “Na’suha i atchu’!”I che’lun i matai as Martha manoppi, “Siempri mutung, Asaina. Esta kuåttru dihasdesdi ki mahåfut!”Ilek-ña si Jesus nu guiya, “Na ada ti Hu sangåni håo na siempri un li’i’ i glorian Yu’usyanggin manhonggi håo?” Mana’suha i atchu’.Tumalakhilu’ si Jesus ya ilek-ña:“Tåta, Hu nå’i Håo gråsia, sa’ Un e’ékunguk Yu’.Hu tungu’ na todu i tiempu Un e’ékunguk Yu’,låo Hu såsangan esti sa’ put i taotåo siha guini,kosaki siña mahonggi na Hågu Yu’ numa’hånåo.”Dispues di Ha sångan esti umågang a’gang, “Lasaru, maila’ huyung!”Humuyung i matai, mabalulutan i kannai-ña yan i adeng-ña ni magågun måtai,yan un pidåsun magågu gi matå-ña.Mansinangåni siha as Jesus, “Pila’, ya en setta gui’.”</p>
<p>Put esti na meggai gi ManHudihos ni manmåttu para u mabisita si Maria,mali’i’ i bidå-ña si Jesus ya manmanhonggi giya Guiya.</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGUN KUARESMA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggun-kuaresma/<p>
        <p>FINE’NA NA TINAITAI 1 Sm 16, 1b. 6-7. 10-13aUn tinaitai ginin i primet na Lepblun SamuelIlek-ña i Saina as Samuel: “Na’bula låña i kanghilung, ya un sigi gi hinanåo-mu. Bai Hu tågu’ håo guatu gi as Jesse giya Belen, sa’ esta Hu atyik i rai-hu gi entalu’ i lalahi-ña siha.”Anai manmåttu si Jesse yan i lalahi-ña siha gi sakrifisiu, ha atan si Samuel si Eliab ya manhassu, “Esta siguru na atyu i Ha utdena i Saina gaigi guini gi me’nå-ña.” Låo ilek-ña i Saina as Samuel: “Mungnga mahusga ginin i hichuran i tatåotåo-ña pat ginin i linekkå’-ña, sa’ esta Hu richåsa gui’. Ti manlili’i’ si Yu’us taiguihi i lini’i’ tåotåo, sa’ i taotåo ha lili’i’ i håfa a’anuk låo si Yu’us Ha a’atan hålum i kurason.” Gi etmismu manera si Jesse ha prisenta i sietti na lalahi-ña gi me’nan Samuel, låo ilek-ña si Samuel as Jesse, “Tåya’ inatyek-ña i Saina ginin esti siha.” Dispues finaisin si Jesse as Samuel, “Kåo esti ha’ famagu’on-mu lalåhi?” Manoppi si Jesse, “Guaha ha’ ta’lu, i mås påtgun, ha pupulan i kinilu.” Ilek-ña si Samuel as Jesse, “Na’ma’ågang gui’; ti ta tutuhun i silebrasion i sakrifisiu astaki måttu gui’.” Manågu’ si Jesse ya ha na’makonni’ i hebin na låhi guatu gi entri siha. Atagga’ fasu-ña, un hobin ni bunitu ma’atan yan gåtbu kuetpon-ña. Ilek-ña i Saina, “Ennagui’ – utdena, sa’ guiya esti!” Intonsis ha chuli’ i kanghilung låña si Samuel ya ha utdena gui’ gi entalu’ i mañe’lu-ña; ya desdi ennåo na ha’åni hinatmi si David ni espiritun i Saina.</p>
<p>I finu’ i Saina.</p>
<p>INEPPIN I SÅTMU Ps 23, 1-3. 3-4. 5. 6</p>
<p>R. (l) I SAINA I PASTOT-TU, TÅYA’ U FÅTTA GIYA GUÅHU.</p>
<p>I Saina i pastot-tu; tåya’ u fåtta giya guåhu.Ha påpastu yu’ gi betdi na paståhi;Ha kokonni’ yu’ guatu gi fi’un i mannåna’i diskånsu na hånum;Ha na’tata’lu tåtti i fuetsåk-ku.INEPPI…..</p>
<p>Ha gigiha yu’ gi dinanchi na chålan put i na’ån-ña.Achukka’ mamomokkat yu’ gi hemhum na kañåda,tåya’ tailayi ma’a’ñåo-hu sa’ gaigi Håo gi fi’on-hu;Un gogo’ti i galuti-mu yan i baston-mu ni numåna’i yu’ ånimu.INEPPI…..</p>
<p>Un plånta i lamasa gi me’nå-hugi me’nan i maninimigu-hu;Un olius låña i ilu-hu;ya i taså-hu esta machuchuda’.INEPPI…..</p>
<p>I minaolik ha’ yan mina’åsi’ tumattitiyi yu’todu i lina’lå’-hu;Ya bai hu såga gi gima’ i Sainagi manmamamaila’ siha na såkkan.INEPPI…..</p>
<p>SIGUNDU NA TINAITAI Eph 5, 8-14Un tinaitai ginin i kattan San Pablo para i taotåo EphesusHafañe’lus: Maniståba hamyu gi halum homhum, låo desdi ki manhålum hamyu manåotåo i Saina, manggaigi hamyu på’gu gi halum i inina. Pues debi di en fanlå’la’ taiguihi i taotåo siha ni manggaigi gi halum i inina, sa’ i inina muna’fåfattu bula na kusetchan todu klåsin minaolik, tininas, yan minagåhit. Che’gui kuåntu i siña para en tingu’ håfa muna’mamaguf i Saina. Suhåyi todu i manaibali na chocho’ hinemhum; inlugåt di esti, laknus huyung gi inina, sa’ sen na’mamahlåo achukka’ para mamensiona atyu i machocho’gui gi sikretu; ya yanggin manmalaknus huyung todu gi papa’ i inina, pues siempri annuk klåru i magåhit na naturåt-ñiha; sa’ maseha håfa ni mana’annuk klåru gi papa’ i inina pues ennåo siempri humuyung inina.Put ennåo na masångan na,“Fakmåta, hågu ni mamaigu’,ya kahulu’ ginin i finatai,ya siempri manina i Kristo giya hågu.”</p>
<p>I finu’ i Saina.</p>
<p>IBANGHELIU Jn 9, 1-41(Todus) U matuna Håo, Asaina Jesukristo, Rai i taihinekuk na gloria!(Tetcha) Ilek-ña i Saina, Guåhu i ininan i tanu’:I taotåo ni dumalalalaki Yu’ u manå’i ni ininan i taihinekuk na lina’la’.</p>
<p>+ Un tinaitai ginin i såntu Ibangheliu sigun gi tinigi’ San JuanMientras mamomokat mo’na si Jesus, Ha li’i’ un tåotåo ni batchit desdi i mafañagu-ña.Mafaisin Gui’ ni mandisipulu-ña,“Rabbi, håyi umisåo na mafañågu gui’ båtchit? Kåo isåo-ña ha’ pat isao i mañaina-ña?”Manoppi si Jesus,“Ni unu, ni ottru, ti put i isåo-ña osino i isao i mañaina-ña. Låo put i para u mali’i’ fuetsan Yu’us giya guiya, debi di ta cho’gui i che’chu’ atyu i muna’hånåo Yu’ mientras mananana.Mamamaila’ i puengi anai tåya’ siña macho’chu’. Mientras gagaigi Yu’ gi tånu’, Guåhu i kandit i tanu’.”Gi esti tumo’la si Jesus gi edda’, ya mama’tinas fachi’ ni te’la’-ña,ya Ha palala’i i matan i taotåo ni fachi’.Dispues Ha sangåni gui’, “Hånåo ya un fa’gåsi håo gi hanum Siloam.”(Esti na nå’an kumeke’ilek-ña “atyu i mana’hånåo”.)Intonsis, humånåo i taotåo ya ha fa’gåsi gui’, ya måttu tåtti siña esta manli’i’.</p>
<p>I bisinu-ña yan i taotåo siha ni mampåyun mali’i’ gui’ ume’egagåo manmamaisin,“Ada ti guiya esti, atyu i sessu matå’chung ya ume’egagåo?”Guaha siha umå’aluk, “Hunggan guiya”;ottru siha ma’åluk na, “Åhi’ ti guiya sinoki ottru tåotåo ni uma’achuli’ yan guiya.”I taotåo mismu umåluk, “Hunggan guåhu atyu.”Intonsis mafaisin gui’, “Håfa taimanu na siña håo på’gu manli’i’?”Manoppi gui’,“Atyu na tåotåo i ma’å’agang Jesus mama’tinas dididi’ fachi’, ya Ha palala’i i atadok-ku,ya Ha tågu’ yu’ para bai hu hånåo para Siloam ya bai hu fa’gåsi.Pues humånåo yu’, ya gigun ha’ hu fa’gåsi, sumiña yu’ manli’i’.”Mafaisin i taotåo, “Månggi Gui’?Manoppi, “Ti hu tungu’.”</p>
<p>Dispues, makonni’ i taotåo ni ginin båtchit desdi i mafañagu-ña guatu gi MamFarisehu. (Ha hassu na era i Sabaf na ha’åni anai mama’tinas fachi’ si Jesus ya Ha na’fanli’i’ i taotåo.) Intonsis, i MamFarisehu matutuhun mafaisin gui’ håfa taimanu na manli”i’ gui’ ta’lu’.Mansinangåni siha,“Ha nå’yi fachi’ i atadok-ku. Hu fa’gåsi, ya på’gu siña yu’ manli’i’.”Esti sumu’un i MamFarisehu para u masångan,“Ti siña na ginin as Yu’us mågi esti na tåotåo sa’ ti ha guåguatdia i Sabaf na ha’åni.”I ottru siha makontra esti,“Yanggin i’isåo i taotåo, håfa taimanu para cho’guen-ña ni esti siha na siñåt?” Put ennåo na gumuaha dinibidi gi entalu’-ñiha.Pues makuentusi i batchit ta’lu:“Yå ki binaba i atadok-mu ni esti na tåotåo, håfa siña un sångan put Guiya?”Manoppi, “Prufeta Gui’.”</p>
<p>Ti manmalagu’ i ManHudihos mahonggi na ginin båtchit gui’ ya på’gu siña manli’i’, asta ki ma’ågang i mañainan esti na tåotåo ni på’gu siña manli’i’.Mafaisin siha,“Kåo lahin-miyu esti, ya yanggin hunggan, kåo manhula hamyu na mafañågu gui’ båtchit? Ya håfa siña en sangan put taimanu na siña gui’ manli”i’ på’gu?”Manoppi i mañaina-ña:“Hami tumungu’ na lahin-måmi gui’, yan in tingu’ na mafañågu gui’ båtchit. Låo ti in tingu’ håfa taimanu na siña gui’ manli”i’ på’gu, ni ti in tingu’ håyi muna’mågung i bachet-ña.Faisin gui’. Esta gui’ gái idåt, ya siña ha’ gui’ manoppi. (“Masångan taiguini ni mañaina-ña sa’ manma’å’ñåo siha ni ManHudihos, sa’ esta manguntråta na maseha håyi sumångan na manhonggi gui’ na Guiya i Kristo, u madulalak ginin i sinagoga. Put ennåo na ilik-ñiha i mañaina-ña, “Esta gui’ gái idåt, faisin gui’.”)</p>
<p>Ma’ågang ta’lu tåtti put sigundu biåhi i taotåo ni batchit desdi i mafañagu-ña ya ilik-ñiha nu guiya,“Nå’i gloria si Yu’us! Fine’na, put i in tingu’ na i’isåo esti na tåotåo i muna’fanli’i’ håo.”Manoppi i taotåo,“Ti hu tungu’ kåo i’isåo Gui’ pat åhi’.Una kosa hu tungu’: iståba båtchit yu’, ya på’gu manlili’i’ yu’.”Mafaisin gui’ di nuebu,“Håfa bidå-ña nu hågu. Håfa taimanu na nina’fanli’i’ håo ta’lu?”Manoppi i taotåo,“Esta munhåyan hu sangåni hamyu, ya ti manmalagu’ hamyu manékkunguk.Sa’ håfa na manmalagu’ hamyu na en hinguk ta’lu?Buenti hamyu lokkui’ manmalagu’ manhålum mandisipulu-ña?”Ma’insutta gui’ yan ilik-ñiha,“Hågu disipulun ennåo na tåotåo, låo hami mandisipulun Moises.In tingu’ na si Yu’us Ha kuentusi si Moises; låo ni ti in tingu’ ginin manu mågi ennåo na tåotåo!”Manineppi siha,“Gof na’manman esti! Ti en tingu’ ginin manu Gui’ mågi, låo Ha na’fanli’i’ yu’ ta’lu!Ta tungu’ ha’ na si Yu’us ti Ha e’ékkunguk i mani’isåo siha;låo Ha e’ékkunguk i taotåo siha ni rumispepeta Gui’ yan chumocho’gui håfa malago’-ña.Tåya’ nai mahunguk na un tåotåo u na’fanli’i’ un båtchit desdi i mafañagu-ña. Yanggin ti ginin as Yu’us esti na tåotåo, tåya’ ni håfa siña ha cho’gui.”Manessalåo siha,“Ha? Tåddung na isao nai gaigi håo desdi i mafañagu-mu,ya hågu para un setmuni ham?”Ennåo mina’mago’ti gui’ ya madåggåoñaihun huyung.</p>
<p>Anai Ha hunguk si Jesus na madulalak gui’ huyung, Ha ispiha gui’ ya Ha faisin,“Kåo manhonggi håo gi Lahin i Taotåo?”Manoppi ya ilek-ña,“Siñot, håyi ennåo, kosaki bai hu fanhonggi nu Guiya?”Manoppi si Jesus,“Esta un li’i’ Gui’. Guiya i kumuentutusi håo på’gu’.”Ilek-ña,“Hunggan manhonggi yu’ Asaina,” ya ha na’tekkun i ilu-ña påpa’ para u adora Gui’.Pues ilek-ña si Jesus.“Måttu Yu’ guini na tånu’ para bai fanhusga,para bai Hu na’fanmanli’i’ i mambåtchitya i manmanlili’i’ u fambåtchit.”</p>
<p>Guaha unus kuåntus MamFarisehu maniståba guennåo yan Guiya ya mahunguk na Ha sångan esti ya mafaisin Gui’,“Siguru na ti kumeke’ilek-mu na mambåtchit ham lokkui’?”Manoppi si Jesus:“Yanggin mambåtchit hamyupues tåya’ isao guennåo.Låo ilik-miyu, ‘Manmanlili’i’ ha’ ham,’pues gagaigi ha’ i isao-miyu.”</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGUN KUARESMA</h1>
        <p><strong>Date:</strong> March 16, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggun-kuaresma/<p>
        <p>FINE’NA NA TINAITAI  Ex 17, 3-7</p>
<p>Un tinaitai ginin i Lepblun Exodus</p>
<p>Gi mina’hun-ñiha, manggonggung i taotåo siha kontra as Moises, ilik-ñiñiha, “Håfa mina’ un konni’ ham huyung ginin iya Ihiptu? Kåo put i para un na’fanmåtai må’hu ham guini yan i famagu’un-måmi yan i ga’-måmi gå’ga’ siha?” Intonsis, si Moises ha essalågui i Saina, “Håfa para bai hu cho’gui ni esti siha na tåotåo? Dididi’ ha’ ta’lu teniki ma’åtchu’ yu’!” Ineppi si Moises ni Saina, “Hånåo guatu gi me’nan i taotåo siha, fanhamyu yan unus kuåntu na manåmku’ na Israelitas siha, ya mientras manhåhanåo hamyu guatu gogo’ti gi kannai-mu atyu na båstun i un usa anai un panak i sadduk. Siempri tumotohgi yu’ guihi gi me’nå-mu gi hilu’ i atchu’ giya Horeb. Atcha i atchu’, ya siempri milak huyung hånum ginin ennåo para u fanggimin i taotåo.” Ha cho’gui esti si Moises gi me’nan i manåmku’ na Israelitas. Ma’å’agang esti na lugåt ‘Massah’ yan ‘Meribah’, sa’ put i manatgumentu guennåo i Israelitas, ya guennåo nai machagi i Saina, ilik-ñiñiha, “Kåo magåhit na gaigi i Saina gi entalo’-ta pat åhi’?”</p>
<p>I finu’ i Saina.</p>
<p>INEPPIN I SÅTMU   Ps 95, 1-2. 6-7. 8-9</p>
<p>R. (8) YANGGIN EN HINGUK I BOS-ÑA PÅ’GU NA HA’ÅNI,</p>
<p>CHA’-MIYU MUNA’FANMAHEHETUK I KURASON-MIYU.</p>
<p>Fanmamaila’, nihi ya ta fanmaguf kumantåyi iSaina;</p>
<p>nihi ya ta onra i atchu’ i satbasion-ta.</p>
<p>Maila’ ya ta taggam Gui’ ni kantan minaguf,</p>
<p>nihi ya ta fanmaguf mangånta såtmu para Guiya.</p>
<p>INEPPI…..</p>
<p>Fanhålum ya ta fanmañaluda ya ta fanmanadora;</p>
<p>maila’ ya ta fandimu gi me’nan iSainani fuma’tinas hit.</p>
<p>Sa’ Guiya i Yi’os-ta, ya hita i taotåo-ña</p>
<p>ni Ha påpastu, i inetnun ni Ha gigiha.</p>
<p>INEPPI…..</p>
<p>Ai, ya på’gu na ha’åni nai en hinguk i bos-ña:</p>
<p>“Cha’-miyu muna’fanmahehetuk i kurason-miyu</p>
<p>taiguihi anai maniståba hamyu giya Meribah,</p>
<p>taiguihi i tiempun Massah gi disiettu.</p>
<p>Guihi anai matenta yu’ ni mañainan-miyu;</p>
<p>machagi yu’ achukka’ esta mali’i’ i che’cho’-hu siha”.</p>
<p>INEPPI…..</p>
<p>SIGUNDU NA TINAITAI    Rom 5, 1-2. 5-8</p>
<p>Un tinaitai ginin i Kattan San Pablo para i taotåo Roma</p>
<p>Hafañe’lus: På’gu ni esta mana’fanunas hit gi me’nan Yu’us ginin i hinenggi, manggaigi hit gi pås yan Yu’us ginin i Saina-ta as Jesukristo.  Guiya si Jesukristo kumonni’ hit ginin i hinenggi para i ekspirensiån-ña ni gråsian Yu’us, anai manlåla’la’ hit på’gu. Put esti na mambanidosu hit ni atyu i ta nanangga na para ta fañåonåo gi glorian Yu’us!</p>
<p>Esti na ninangga ti u na’fandisganåo hit, sa’ esta Ha chuda’ huyung si Yu’us i ginefli’e’-ña para hålum gi kurason-ta ginin i Espiritu Såntu, ni manmanå’i hit kumu rigålun Yu’us para hita.</p>
<p>Gi ma’apunta na tiempu, anai maniståtaba ha’ hit manai nina’siña, måtai i Kristo put hita ni manai yi’us na tåotåo.Håssan na guaha tåotåo ha na’enñaihun i ha’ani-ña put un tunas na tåotåo, låo put un tunas na tåotåo guaha ha’ siña umatotga måtai.</p>
<p>Ginin esti na asuntu na Ha prueba i ginefli’e’-ña si Yu’us nu hita–sa’ mientras maniståtaba ha’ hit gi isao måtai i Kristo put hita!</p>
<p>I finu’ i Saina.</p>
<p>IBANGHELIU    Jn 4, 5-42</p>
<p>(Todus)           U matuna Håo, Asaina Jesukristo, Rai i taihinekuk na gloria!</p>
<p>(Tetcha)          Asaina, magåhit na Hågu i nana’librin i tanu’;</p>
<p>Nå’i yu’ ni lala’la’ na hånum, ya ni ngai’an nai hu må’hu ta’lu.</p>
<p>+ Un tinaitai ginin i såntu Ibangheliu sigun gi tinigi’ San Juan</p>
<p>Måttu Gui’ gi un Samaritånu na songsung ni mafa’nana’an ‘Sychar’ gi fi’un atyu na sulåt tånu’ ni ha nå’i si Jacob i lahi-ña as Jose. Iståba guennåo i tipu’ Jacob, ya put i nina’yayas si Jesus ni biahi-ña, matå’chung på’pa’ gi fi’un i tipu’.</p>
<p>Kåsi ennåo i alas dossi gi talu’åni.</p>
<p>Måttu guini un palåo’an Samaritånu para u fanlupuk hånum, ya ilek-ña si Jesus nu guiya, “Na’gimin Yu’ fan.” ( Esta manhånåo i mandisipulu-ña para i sengsung para u fanmamåhan mantension-ñiha.)</p>
<p>Manoppi i palåo’an Samaritånu, “Hågu Hudihos Håo, ya guåhu Samaritånu, håfa na para Un fafaisin yu’ para bai hu na’gimin Håo?” (Ha hassu na i ManHudihos masuhåhayi i Samaritånu.)</p>
<p>Manoppi si Jesus,</p>
<p>“I mohun ya un tungu’ håfa nina’i’i-ña si Yu’us,</p>
<p>yan håyi esti i fumafaisin håo para u gimin,</p>
<p>inlugåt di hågu siempri Guiya</p>
<p>numå’i håo ni lala’la’ na hånum.”</p>
<p>Manoppi i palåo’an,</p>
<p>“Siñot, ni båtdi Håo tåya’ ya tåddung esti na tupu’.</p>
<p>Månu nai para Un chuli’ esti i lala’la’ na hånum?</p>
<p>Siguru yu’ na ti Un popo’lu na takkilo’ña Håo ki i tatan-måmi as Jacob,</p>
<p>ni numa’i ham ni esti na tupu’, ya gumimin guini yan i famagu’on-ña yan i ga’-ñiha siha?”</p>
<p>Manoppi si Jesus:</p>
<p>“Todu i manggimin guini na hånum</p>
<p>u fanmå’hu ha’ ta’lu.</p>
<p>Låo todu i manggimin ni hanum ni para bai Hu nå’i ni ngai’an nai u fanmå’hu;</p>
<p>i hanum ni para bai Hu nå’i u fama’be’bu’ gi sanhalom-ña,</p>
<p>pepetchåo hulu’ para u fannå’i taihinekuk na lina’la’.”</p>
<p>Ilek-ña i palåo’an nu Guiya,</p>
<p>“Siñot, nå’i yu’ ni ennåo na hånum ya ti bai hu må’hu ta’lu,</p>
<p>ya båsta yu’ måttu guini para bai hu fanlupuk.”</p>
<p>Ilek-ña si Jesus nu guiya,</p>
<p>“Hånåo ya un ågang i asaguå-mu ya dispues nai un ta’lu mågi.”</p>
<p>Manoppi i palåo’an,</p>
<p>“Tåya’ asaguå-hu.”</p>
<p>Sinangåni as Jesus,</p>
<p>“Dinanchi sinangån-mu anai ilek-mu na tåya’ asaguå-mu. Låo gi magåhit, esta singku</p>
<p>asaguå-mu ya i taotåo ni ga’chochong-mu på’gu ti asaguå-mu. Dinanchi i ineppem-mu.”</p>
<p>Manoppi i palåo’an,</p>
<p>“Siñot, fa’na’an prufeta Håo. Estegui’ na oksu’ nai manmanadora as Yu’us i taotåo siha, låo</p>
<p>hamyu na taotågui ilik-mimiyu na iya Hirusalen nai debi i taotåo siha nai u ma’adora si   Yu’us.”</p>
<p>Sinangåni gui’ as Jesus,</p>
<p>“Palåo’an, honggi Yu’, na mamamaila’ i ora anai siempri en adora i Tata, ti guini na oksu’</p>
<p>osino iya Hirusalen. Manmanadodora hamyu una kosa ni ti en kemprendi,</p>
<p>låo hami in kemprendi håfa in adodora; sa’ ginin i ManHudihos nai para u fåttu i satbasion.</p>
<p>Ya mamamaila’ i ora, ni esta gaigi på’gu, anai atyu siha i manmanadodora ni dinanchi</p>
<p>u ma’adora i Tata gi Espiritu yan minagåhit. Intonsis, ennåo siha ni manmanadodora taiguini,</p>
<p>maninispipiha ni Tata. Si Yu’us Espiritu Gui’, ya atyu siha i umadodora Gui’</p>
<p>debidi u ma’adora Gui’, gi Espiritu yan gi minagåhit.”</p>
<p>Ilek-ña i palåo’an nu Guiya:</p>
<p>“Hu tungu’ na guaha mamamaila’ Misihas. (Esti na palåbra kumeke’ilek-ña Guiya ni</p>
<p>Ma’olius.) Yanggin måttu, Guiya u sangåni hit todu.”</p>
<p>Manoppi si Jesus,</p>
<p>“Guåhu ni kumuentutusi håo, Guåhu Gui’.”</p>
<p>Manmåttu i mandisipulu tåtti guini na mumentu, ya nina’fansen manman na  kumuekuentus Gui’ yan palåo’an. Låo tåya’ mamaisin tåtkumu “Håfa malago’-mu as Jesus?” Pat, “Sa’ håfa na Un kuentutusi esti na palåo’an?”</p>
<p>Pues ha sotta ha’ i palåo’an guennåo i tebbut hånum ya humånåo para i sengsung.</p>
<p>Ilek-ña nu i taotåo siha,</p>
<p>“Fanmamaila’ ya en li’i’ un tåotåo ni sumangåni yu’ todu i håfa bidå-hu!</p>
<p>Kåo Guiya mohun esti i Misihas?”</p>
<p>Intonsis madingu i sengsung ya manhånåo para u mali’i’ Gui’.</p>
<p>Mientras tåntu, sigi ma’insisti Gui’ ni mandisipulu, “Ma’estru chotchu dididi’.”</p>
<p>Låo mansinangåni siha:</p>
<p>“Guaha na’-hu ni ti en tingu’.”</p>
<p>Pues esti nai matutuhun ni mandisipulu manáfaisin,</p>
<p>“Håfa mohun, buenti guaha esta chumuli’i’ Gui’ na’-ña?”</p>
<p>Maninisplikåyi siha as Jesus:</p>
<p>“Para bai Hu cho’gui i minalagu’ Atyu i muna’hånåo Yu’</p>
<p>yan para bai Hu na’funhåyan i che’cho’-ña, ennegui’ nengkano’-hu.</p>
<p>Na ti esti sinangan-mimiyu: ‘Kuåttru mesis tetehnan para ta fanmangusetcha!’?</p>
<p>Ekkunguk håfa para bai Hu sångan: Baba i matan-miyu ya en fanmanli’i’!</p>
<p>I gualu’ siha esta listu para u fanmako’ku’! Atyu i para u fango’ku’ esta ha risibi i suetdon-ña</p>
<p>ya numana’etnun kusetcha para i taihinekuk na lina’la’, kosaki i mañåtpi yan i mangusetcha u</p>
<p>chámmaguf i dos.</p>
<p>Estegui’ prueba para esti na sinangan:</p>
<p>‘Un tåotåo tumånum; ya i ottru kumo’ku’.’</p>
<p>Hu na’fanhånåo hamyu para en ke’ku’ atyu i ti finacho’chu’-miyu.</p>
<p>Ottru siha chumo’gui i che’chu’, ya mañåonåo hamyu manmapåtti gi kine’ku’.</p>
<p>Meggai na Samaritånu ginin atyu na songsung manmanhonggi nu Guiya ginin i testimoñun esti na palåo’an:</p>
<p>“Ha sangåni yu’ todu i hagas bidå-hu.”</p>
<p>Putlus uttimu, anai manmåttu i Samaritånu giya Guiya, mafaisin Gui’ para u lásaga un råtu giya siha. Pues sumåga guennåo dos dihas, ya ginin i fino’-ña meggai manmanhonggi.</p>
<p>Masangåni i palåo’an:</p>
<p>“I hinenggin-måmi esta ti ha dipependi gi istoriå-mu.</p>
<p>Hami mismu in hinguk, ya in tingu’ na Guiya magåhit esti i Satbadot i tanu’.”</p>
<p>I Ibangheliun i Saina.</p>

        </section>
        <hr>
        
        <section>
        <h1>II DAMENGGUN KUARESMA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/ii-damenggun-kuaresma/<p>
        <p>FINE’NA NA TINAITAI gn 12, 1-4a</p>
<p>Un tinaitai ginin i Lepblun Genesis</p>
<p>Ilek-ña i Saina as Abram: “Huyung ya un hånåo ginin i tanu’ i mamparentes-mu yan ginin i gima’ tatå-mu para guatu gi un tånu’ ni para bai Hu fa’nu’i håo. Bai Hu na’huyung ginin hagu un dångkulu na nasion, ya bai Hu bendisi håo; bai Hu na’takkilu’ i na’ån-mu kosaki siña u fanetcha bendision. Bai Hu bendisi atyu siha i bumendisi håo, bai Hu mat- disi atyu siha i mumatdisi håo. Todu i kumunidåt i tanu’ u masodda’ i bendision giya</p>
<p>hågu.” Må’pus si Abram taimanu i tinago’-ña i Saina nu guiya.</p>
<p>I finu’ i Saina.</p>
<p>INEPPIN I SÅTMUPs 33, 4-5. 18-19. 20. 22</p>
<p>R. (22) ASAINA, NA’FÅTTU I MINA’ASE’- MU GIYA HAMI,YÅKI MANMANANGOK- KU HAM GIYA HÅGU.</p>
<p>Sa’ tunas i finu’ i Saina;ya todu i che’cho’-ña siha angokkuyun.</p>
<p>I Saina Ha guaiya i hustisia yan tininas yan Ha na’bula i tanu’ ni minaolek-ña</p>
<p>INEPPI…..</p>
<p>Atan ha’ sa’ gaigi i matan i Saina gi rumibirerensia Gui’, hilu’ atyu siha i manmanan- gokku nu i yine’ase’-ña, Para u nina’fanlibri siha ginin i finatai,</p>
<p>ya u famprinitehi siha achukka’ tiempun ha’ilas.</p>
<p>INEPPI…..</p>
<p>I anti-ta ha nanangga i Saina, Guiya ni ayudantet-ta yan pruteksion-ta.</p>
<p>Puedi u gaigi giya hami i yine’ase’-mu, Asaina;hami ni pumopo’lu i inan- gokkun-måmi giya Hågu.</p>
<p>INEPPI…..</p>
<p>SIGUNDU NA TINAITAI 2 Tm 1, 8b-10</p>
<p>Un tinaitai ginin i sigundu na Kattan San Pablo para si Timothy</p>
<p>Mangginefli’e’-hu: Kåtga i pattem-mu pinadesi put i Maolik na Nutisia, sa’ ninana’i håo as Yu’us mi- netgut put esti. Esta Ha såtba hit yan Ha ågang hit para tåotåo-ña, åhi’, ti put i guaha bidå-ta, låo put i minalago’-ña yan i grasiå-ña. Ha nå’i hit ni esti na gråsia put i Kristo Jesus åntis di i tutuhun i tiempu, låo på’gu esta manmasangåni hit put i finattun i Satbadot-ta i Kristo Jesus. Esta Ha na’påra i nina’siñan i finatai yan Ha na’matungu’ ginin i ibangheliu i taihinekuk na lina’la’.</p>
<p>I finu’ i Saina.</p>
<p>IBANGHELIU Mt 17, 1-9</p>
<p>(Todus) U matuna Håo, Asaina Jesukristo, Rai i tai- hinekuk na gloria!</p>
<p>(Tetcha) Mahunguk i bos i Tata ginin i ma’lak na mapagåhis:</p>
<p>Guiya esti i Hu guaiya na Lahi-hu, ekkunguk Gui’.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ha konni’ si Jesus si Pedro, yan i dos chume’lu as Juan yan Santiago, hulu’ gi un takkilu’ na oksu’ sabåna ma- ñisiha ha’ na maisa. Mien- tras ma’a’atan Gui’, matu- laika figurå-ña: muma’lak i matå-ña taiguihi i atdao, ya umå’paka’ i magagu- ña kalang kåndit. Dispu- es, i tres na mandisipulu mali’i’ si Moises yan Elias manguekuentus yan si Jesus. Intonsis kumuentus si Pedro ya ilek-ña as Jesus, “Asaina, mansuetti sa’ manggaigi hit guini; yanggin malagu’ Håo, bai hu fanhåtsa tres na pala- påla guini, unu para Hågu, unu para si Moises, yan unu para si Elias.” Mien- tras kumuekuentus, man- tinampi siha ni un låmlam na mapagåhis ya un bos ginin i mapagåhis ilek-ña: “Guiya esti i Hu gufli’i’ na Lahi-hu, i muna’mamaguf Yu’–ekkunguk Gui’!” Anai mahunguk i bos ni mandi- sipulu nina’fansen ma’å’ñåo siha ya manoppup påpa’ gi edda’. Malak guatu si Jesus giya siha ya mampinatcha. Ilek-ña, “Fangahulu’, Cha’- miyu fanma’å’a’ñåo!” Pues anai manalakhilu’ tåya’ ottru lini’i’-ñiha fuera di si Jesus.</p>
<p>Anai manotutunuk ginin i eksu’ sabåna maninetdin siha as Jesus, “Cha’-mi- yu fane’e’sangani ni håyi put esti i lini’i’-miyu astaki mana’lå’la’ ta’lu i Lahin i Taotåo ginin i finatai.”</p>
<p>I Ibangheliun I Saina.</p>

        </section>
        <hr>
        
        <section>
        <h1>I DAMENGGUN KUARESMA</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/i-damenggun-kuaresma/<p>
        <p>FINE’NA NA TINAITAI Gn 2, 7-9; 3, 1-7</p>
<p>Un tinaitai ginin i Lepblun Genesis</p>
<p>Intonsis i Saina as yu’us Ha chuli’ dididi’ odda’ ginin i tanu’ ya Ha fotma i taotåo ginin ennåo; Ha hagungi ni mannåna’i lina’la’ na hinagung hålum gi gui’eng-ña ya ha tutuhun i taotåo lumå’la’.</p>
<p>Pues i Saina as yu’us Ha tånum un hatdin giya Edén, gi sanhaya, ya Ha po’lu guihi i taotåo ni Ha fa’tinas. Ha na’fandokku’ todu klåsin mambunitu na trongku guennåo ya manmanokcha’ manmåolik na fruta. Gi talu’ gi hatdin tumatachu i trongku ni mannåna’i lina’la’ yan i trongku ni mannåna’i ti- ningu’ håfa måolik yan håfa båba.</p>
<p>I kulepbla i mås menhålum gi ga’ga’ siha ni Ha fa’tinas i Saina as yu’us. I kulepbla ha faisin i palåo’an, “Kåo magåhit na mansinangåni hamyu as yu’us na ti siña en kannu’ i fruta ginin ni unu na trongku gi hatdin? Manoppi i palåo’an, “Siña ha’ in kannu’ i fruta ginin maseha månu na trongku gi hatdin, fuera di i trongku gi talu’. Ha sangåni ham si yu’us na cha’-måmi kumåkannu’ i frutan atyu na trongku ni sikera para in patcha; yanggin in che’gui esti, siempri måtai ham.” Manoppi i kulepbla, “ti magåhit ennåo; ti para en matai. Ha sångan si yu’us ennåo sa’ Ha tungu’ na yanggin en kannu’ ennåo, siempri parehu hamyu yan si yu’us en tingu’ håfa måolik yan håfa båba. I palåo’an ha li’i’ na bunitu i trongku yan måolik  para makånnu’ i tinekchå’-ña, ya ilek- ña na måolik yanggin tumomtum gui’. Intonsis ha tifi’ dididi’ fruta ya ha kånnu’. dispues ha nå’i dididi’ i asaguå-ña, ya guiya lokkui’ ha kånnu’. Gigun ha’ makånnu’, mababa matan- ñiha ya marialisa na kesnuda siha; pues måmfuk i dos hagun figus ya matåmpi siha.</p>
<p>I finu’ i Saina.</p>
<p>INEPPIN I SÅTMUPs 51, 3-4., 5-6, 12-13, 14, 17</p>
<p>R. (3) GAI MA’ASI’ NU HAMI, O ASAINA, SA’ MANISÅO HAM.</p>
<p>Gai ma’asi’ nu guåhu, o yu’us, gi minaolek-mu;gi dangkulun kariñu-mu funas i linachi-hu siha.</p>
<p>Fa’gåsi yu’ ginin i isåo-hu; na’gåsgas yu’ ginin i linachi-hu.</p>
<p>INEPPI…..</p>
<p>Sa’ hu tungu’ i baban bidå-hu;todu i tiempu gagaigi i isåo-hu gi me’nå-hu.</p>
<p>Kontra Hågu ha’ hu isagui;hu cho’gui gi me’nå-mu atyu i un po’lu na tailayi.</p>
<p>INEPPI…..</p>
<p>Fa’tinas un gåsgas na kurason giya guåhu, Yu’us; rinueba giya guåhu un fitmi na espiritu.</p>
<p>Cha’-mu yu’ dudulalak ginin i me’nå- mu, patsino un åmut yu’ ni santus na espiritu-mu.</p>
<p>INEPPI…..</p>
<p>na’maguf yu’ ta’lu gi satbasion-mu; susteni giya guåhu un ubidenti na espiritu.</p>
<p>Asaina, baba i labios-su;i pachot-tu u pruklåma i matunå-mu.</p>
<p>INEPPI…..</p>
<p>SIGUNDU NA TINAITAI 12-19</p>
<p>Rom 5,</p>
<p>Un tinaitai ginin i Kattan San Pablo para i taotåo RomaHafañe’lus:</p>
<p>Ginin un låhi na måttu i isao gi tanu’, ya i isåo-ña ha na’fåttu i finatai. Put esti na machalapun i finatai gi todu i taotåo siha sa’ put todu manisao. Esta guaha isao gi tanu’ åntis di u mana’huyung i lai; låo anai tåya’ lai tåya’ isao ma’apunta påpa’. låo desdi i tiempun Adan asta i tiempun Moises manhåli’ i isao gi todu i taotåo siha, achokka’ atyu siha na tåotåo i ti manisao parehu yan si Adan anai ti ha osgi i tinagu’ yu’us.</p>
<p>Si Adan figuran atyu i para u fåttu. Låo ti parehu i dos, sa’ i geftåo na rigålun yu’us ti parehu yan i isao Adan. Hun- ggan magåhit na bula manmåtai na tåotåo put i isao atyu na låhi. låo mås takkilu’ i gråsian yu’us, yan i geftåo na rigalu-ña para i lahyan na tåotåo ginin i grasian atyu na låhi, era si Jesukristo. Ya guaha difirensia ginin i rigålun Yu’us yan i isao atyu na låhi. dispues di atyu na isao, måttu i sintensian “Hunggan umisåo”; låo dispues di meggai na isao, måttu i ti mamiresi na rigålun “Åhi’ ti umisåo!” Hunggan magåhit na ginin i isao un tåotåo ha tutuhun man- månda i finatai sa’ put atyu na tåotåo. låo kuåntu mås tinakkilo’-ña i risuttan i bidan atyu na tåotåo, era si Jesukristo! todu i rumisibi i abundånsia na rigålun yu’us yan i mana’fanunas gi me’nan yu’us u fanmanggubetna gi lina’la’ i Kristo. Pues put ennåo na taimanu ha’ na put atyu na isao kumundena todu i taotåo, pues gi taiguennåo ha’ lokkui’ na ginin che’chu’ atyu i tinas na tåotåo muna’fanlibri todu i taotåo ya mannina’i siha lina’la’. yan taimanu ha’ na todu tåotåo nina’fanisåo ginin i ti manosgin un tåotåo, pues taiguennåo ha’ lokkui’ siempri mana’fanunas siha gi me’nan yu’us ginin i ubidentin un låhi.</p>
<p>I finu’ i Saina.</p>
<p>IBANGHELIU Mt 4, 1-11</p>
<p>R. (todus) Umatuna Håo, Asaina Je- sukristo, Rai i taihinekkuk na gloria!</p>
<p>V. (Tetcha) Ti ginin i pån ha’ na låla’la’ i taotao sino ki ginin kada finihu’ ni humuhuyung ginin i pachut Yu’us.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Guihi na tiempu i Espiritu Ha konni’ si Jesus guatu gi halum tånu’ para u tinenta ni aniti. dispues di kuarenta dihas yan puengi guennåo sin nengkannu’ ñålang Gui’. Måttu i aniti ya ilek-ña nu Guiya, “yanggin magåhit na lahin yu’us Håo, tågu’ esti siha na åtchu’ ya u fanmama’pan”, Manoppi si Jesus, “Ilek-ña i eskritura: ‘ti pån ha’ siña muna’lå’la’ i taotåo, låo todu sinangan ni humuyung ginin i pachut yu’us.’ ”</p>
<p>Intonsis i aniti ha konni’ si Jesus guatu gi Såntus na Siudå, ya pine’lu Gui’ gi mås takkilu’ na puntan i templu, ya ilek-ña nu Guiya. “yanggin magåhit na lahin yu’us Håo, yuti’ Håo påpa’; sa’ ilek-ña i eskritura: ‘Si yu’us Ha otdin i mananghet-ña put Hågu: Siha un chinahlåo ni kannai- ñiha, kosaki mungnga na u matompu’ i addeng-mu kontra i atchu’.’ ”</p>
<p>Manoppi si Jesus, “Ilek-ña lokkui’ i eskritura:</p>
<p>‘Cha’-mu tetenta i Saina i yi’os- mu.’ ”</p>
<p>dispues kinenni’ si Jesus ni aniti hulu’ gi takkilu’ na oksu’ ya fina’nu’i Gui’ ni todu i rainun i tanu’ yan i mina’lak- ñiha. Ilek-ña i aniti, “todu esti siha bai hu nå’i Håo yanggin dumimu Håo påpa’ ya un adora yu’.” Manoppi si Jesus, “Suha, Satanås! Ilek-ña i eskritura: ‘Adora i Saina i yi’os-mu yan Guiya ha’ na maisa un setbi!’ ” Pues nai diningu Gui’ ni aniti; ya manmåttu i manånghit siha para u ma’ayuda si Jesus.</p>
<p>I Ibangheliun i Saina.</p>

        </section>
        <hr>
        
        <section>
        <h1>VIII DAMENGGU GI UTDINÅRIU NA TIEMPU</h1>
        <p><strong>Date:</strong> February 23, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/viii-damenggu-gi-utdinariu-na-tiempu/<p>
        <p>FINE’NA NA TINAITAI Is 49. 14-15Un tinaitai ginin i Lepblun i Prufeta as IsaiasIlek-ña si Sion, “Ha yuti’ yu’ esta i Saina;maleffa esta nu guåhu i Saina.”Kåo siña i nana maleffa ni neni-ña,u tåya’ kariñu-ña para i patgun ni ginin i tiyån-ña?Maseha i nana u maleffa,Guåhu ni nungka nai bai maleffa.</p>
<p>I finu’ i Saina.</p>
<p>INEPPIN I SÅTMU Ps 62. 2-3. 6-7. 8-9R. (6) ANTI-HU, GI SAINA HA’ NAI UN DISKÅNSA.</p>
<p>Gi Saina ha’ na maisa nai dumiskåkansa i anti-hu,ginin Guiya nai måfattu i satbasion-hu.Si Yu’us ha’ na maisa i atcho’-hu yan satbasion-hu,i fanliheng-hu; ni ngai’an nai bai hu basnak.INEPPI…</p>
<p>Gi Saina ha’ nai u diskånsa i anti-hu,sa’ ginin Guiya na måfattu i inangukok-ku.Si Yu’us ha’ na maisa i atcho’-hu yan satbasion-hu,i fanliheng-hu; ni ngai’an nai bai hu basnak.INEPPI…</p>
<p>Gi as Yu’us nai gaigi i pruteksion-hu yan gloriå-hu,Guiya i metgut na atcho’-hu yan fanliheng-hu.Angokku si Yu’us todu i tiempu hamyu ni taotåo-hu!Basiha huyung i kurason-miyu gi as Yu’us, Guiya i fanliheng-ta!INEPPI…</p>
<p>SIGUNDU NA TINAITAI 1 Cor 4. 1-5Un tinaitai ginin i fine’na na Kattan San Pablo para i taotåo CorinthHafañe’lus:Debidi en kunsidera ham kumu tentågu’ i Kristo, ni mana’fanengkatgåo ni sikretun i minagåhit siha ni ginin as Yu’us. Esti na tentågu’ debidi u fiet ni ma’gås-ña. Ti ma’å’ñåo yu’ kåo hamyu para en hisga yu’ pat håfa na kotti nai para bai hu mahusga; sa’ ni ti hu påpasa sintensia kontra guåhu na maisa. Klåru i konsensiåk-ku, låo ti kumeke’ilek-ña ennåo na tai’isåo yu’. I Saina Guiya para u påsa i sintensia giya guåhu. Pues cha’-miyu fanmamåmasa sintensia ni para håyi åntis di u fåttu i dinanchi na tiempu. I uttimu na sintensia debidi u nangga asta ki måttu i Saina; Guiya para u na’annuk gi manana i manhomhum siha na sikretu ya u plånta huyung i sikretu siha na minalagu’ tåotåo ni manggaigi gi hinassun-ñiha. Dispues nai kada unu u risibi ginin as Yu’us i tinina ni ha miresi.</p>
<p>I finu’ i Saina</p>
<p>IBANGHELIU Mt 6, 24-34ÅLELUIAR. Åleluia. I FINU’ YU’US LÅLA’LA’ YAN AKTIBU;HA GUAGUAKLI I HINASSU YAN I MUTIBUN IKURASON-TA.R. Åleluia+ Un tinaitai ginin i såntu Ibangheliu sigun gi tinigi’ San MateoIlek-ña si Jesus ni mandisipulu-ña:Tåya’ siña umisklåbun dos na åmu: siempri ha chatli’i’ i unu yan ha guaiya i ottru; ha na’fiet gui’ gi unu ya ha chatatan i ottru. Ti siña un setbi si Yu’us yan kuntodu i kepbli.“Ennåo mina’ Hu sangångani hamyu: cha’-miyu fanchachathinasu håfa para en kannu’ pat en gimin ni para u sinisteni i lina’la’-miyu, patsino håfa para magågun-miyu. Na ada ti takkilo’ña i lina’la’ ki i nengkanu’? Na ti takkilo’ña lokkui’ i tataotåo ki i magågu? Atan ha’ i påharu siha ni manggugupu: tåya’ tinanum-ñiñiha, ni ti manmangusesetcha, pat mannana’etnun gi sagan pine’lu; låo mangginegef adahi as Tatan-miyu ni gaigi gi langit! Na ada ti mås manggáibali hamyu ki i paluma siha? Håyi giya hamyu siña muna’la’anaku’ unus kuåntus åñus i ha’ani-ña put i chachathinasu gui’? “Sa’ put håfa na manchachathinasu hamyu put magågu? Atan ha’ i floris siha gi halumtånu’: ti manmachocho’chu’ ni ti manmama’titinas magågu. Låo bai Hu sangåni hamyu na ni si Solomon gi riniku-ña taimagagu achabunitu yan esti siha na floris. Si Yu’us muna’fanminagågagu i floris siha gi halumtånu’. Chå’guan esti siha i manlala’chuk på’gu, låo manaigui agupa’, sa’ manmasonggi gi hetnu. Ada ti mås mamprisisu hamyu na en fanmana’minagågu? Ti metgut i hinenggin-miyu! “Pues cha’-miyu fanchachathinasu ya aluk: ‘Håfa para ta kånnu’? Pat håfa para ta gimin? Pat håfa para magagu-ta? ‘ (I MamPagånu esti ha’ inispihan-ñiñiha.) Ha gof tungu’ si Tatan-miyu gi langit na en nisisita esti siha. Inlugåt, nå’i ni atension-miyu fine’na i Rainun Yu’us yan i Ha dimåmanda, ya siempri Guiya en fannina’i ni pumalu siha na kosas ni en nisisita. Pues cha’-miyu fañachathinasu put agupa’; sa’ nahung ha’ para atburutu-ña agupa’. Ti guailayi en åomenta i atburotun kada diha.</p>
<p>I Ibangheliun i Saina.</p>

        </section>
        <hr>
        
        <section>
        <h1>VII DAMENGGU GI UTDINÅRIU NA TIEMPU</h1>
        <p><strong>Date:</strong> N/A<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vii-damenggu-gi-utdinariu-na-tiempu/<p>
        <p>FINE’NA NA TINAITAI Lev 19. 1-2. 17-18</p>
<p>Un tinaitai ginin i Lepblun Levitico</p>
<p>Ilek-ña i Saina as Moises, “Kuentusi interu i kumunidån Israelitas ya un sangåni siha: Na’fañåntus hamyu, sa’ Guåhu i Saina, i Yi’us-miyu, såntus Yu’.“Cha’-miyu pepe’lu gi kurason-miyu chinatli’i’ kontra i che’lun-miyu. Maseha debidi en lalåtdi i prohimun-miyu, cha’-miyu nina’fani’isåo put siha. Cha’-miyu bebengga yan cha’-miyu fanmamaguf gi chinatli’i’-miyu ni achataotåo-miyu. Guaiya i prohimun-miyu taiguihi i en guaiya hamyu mismu. Guåhu i Saina.”</p>
<p>I finu’ i Saina.</p>
<p>INEPPIN I SÅTMU Ps 103, 1-2. 3-4. 8. 10. 12-13</p>
<p>R. I SAINA KARIÑOSU YAN YO’ASI’.</p>
<p>Anti-hu, tuna i Saina;interu i tataotåo-hu, bendisi i santus na na’ån-ña.Anti-hu, tuna i Saina;cha’-mu maleleffa ni todu i minaolek-ña.INEPPI…</p>
<p>Ha asisi’i’ todu i isåo-mu,Ha na’hohomlu’ todu i chetnot-mu.Ha na’lilibri i lina’lå’-mu ginin i naftan,Ha bendidisi håo ni fiet na guinaiya yan mina’åsi’.INEPPI…</p>
<p>Yo’asi’ yan su’åbi i Saina,ti chaddik lalålu’, misin Gui’ mina’åsi’.Ti Ha dimåmanda håfa ha miresi i isåo-ta,patsino Ha kokopbla håfa apås-ña i bidå-ta.INEPPI…</p>
<p>Taimanu ha’ chinago’-ña desdi i sanhaya asta i sanlagu,taiguennåo ha’ chinago’-ña nai Ha popo’lu i isåo-ta.Taimanu ha’ na kariñosu i tata ni famagu’on-ña,taiguennåo ha’ i Saina kariñosu ni mamfiet nu Guiya.</p>
<p>INEPPI…</p>
<p>SIGUNDU NA TINAITAI 1 Cor. 3. 16-23Un tinaitai ginin i fine’na na Kattan San Pablo para i taotåo CorinthHafane’lus:Hunggan, en tingu’ ha’ na templun Yu’us hamyu ya sumåsaga i Espiritun Yu’us giya hamyu! Put ennåo na håyi dumistrosa i templun Yu’us, siempri si Yu’us u dinistrosa gui’. Såntus i templun Yu’us, ya hamyu era ennåo i templon-ña.Mungnga na u guaha fuma’baban maisa gui’. Yanggin guaha giya hamyu umå’aluk na tomtum gui’ gi kosas esti na tånu’, debidi u fama’un tontu, kosaki siña gui’ humuyung magåhit na tomtum. Atyu i kumunsidedera tinemtum guini gi tanu’, babarihas ha’ ennåo gi me’nan Yu’us. Taimanu ha’ ilek-ña i eskritura: “Si Yu’us, Ha lålasu i manomtum ginin i mismu minalåti’-ñiha”; ottru sinangan gi eskritura ilek-ña: “I Saina, Ha tungu’ ha’ na manaibali i hinassun i manomtum.” Put ennåo na mungnga na u guaha bumanidosu put håfa siña ha cho’gui i taotåo. Gi minagåhit, iyun-miyu interu i kosas siha: si Pablo si Apollos yan si Pedro; esti na tånu’, i lina’la’ yan i finatai, i prisenti yan i mamamaila’ na tiempu– todu esti siha iyun-miyu, ya hamyu iyun i Kristo, ya i Kristo iyun Yu’us.</p>
<p>I finu’ i Saina</p>
<p>IBANGHELIU Mt 5. 38-48ÅLELUIA (1 Jn 2.5)R. Åleluia. HÅYI KUMUKUMPLI I FINU’ I KRISTO,LUMÅ’LA HIHUT GI GUINAIYAN YU’US.R. Åleluia.</p>
<p>Un tinaitai ginin i såntu Ibangheliu sigun gi tinigi’ San Mateo</p>
<p>Ilek-ña si Jesus ni mandisipulu-ña:“En hinguk na masångan, ‘Un åttaduk put ottru åttaduk, yan un nifin put ottru nifin.’ Låo Guåhu på’gu Hu sangåni hamyu; cha’-miyu bebengga ni håyi ni umisagui hamyu. Yanggin mapatmåda i agapa’ na fasu-mu, po’lu ya u patmåda i akaggui lokkui’. Yanggin makotti håo put i chininå-mu, nå’i gui’ lokkui’ ni saku-mu. Yanggin guaha sindålun i inimigu umafuetsa håo para un katgåyi gui’ una miya ni katgån-ña chuli’i gui’ una miya mås. Yanggin guaha gumågåo håo una kosa, nå’i gui’; yanggin guaha u mayao håo, na’ayåo gui’.”“En hinguk na masångan, ‘Gefli’i’ i amigun-miyu, yan chatli’i’ i inimigun-miyu siha.’ Låo Guåhu på’gu Hu sangåni hamyu’: gefli’i’ i inimigun-miyu, tayuyuti atyu siha i mumattrårata hamyu, kosaki en famfamagu’un i Tatan-miyu gi langit. Sa’ Ha na’fani’ina i atdåo-ña parehu ha’ gi mambåba yan gi manmåolik na tåotåo, yan Ha na’hanånagui uchan parehu ha’ i manmåolik che’chu’-ñiñiha yan i mambåba. Sa’ håfa na un nanangga na un inapåsi as Yu’us, yanggin un guaiya atyu siha na tåotåo i gumuaiya håo? Kuntodu i manmangongopbla kuntribusion macho’cho’gui ennåo. Ada na’manman i bidå-mu yanggin un kuentusi i amigu-mu? Na ti kuntodu atyu siha i ti manmanhonggi as Yu’us chumocho’gui ennåo? Debidi en fanachátunas yan si Tatan-miyu ni gaigi gi langit.</p>
<p>I Ibangheliun i Saina.</p>

        </section>
        <hr>
        
        <section>
        <h1>VI DAMENGGU GI UTDINÅRIU NA TIEMPU</h1>
        <p><strong>Date:</strong> February 12, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/vi-damenggu-gi-utdinariu-na-tiempu/<p>
        <p>FINE’NA NA TINAITAI Sir 15, 15-20Un tinaitai ginin i Lepblun SirachYanggin malagu’ håo, siña un kumpli i tinagu’ Yu’us siha;fiet håo yanggin un cho’gui i minalago’-ña.Maplånta gi me’nå-mu guåfi yan hånum;istira mo’na i kanai-mu, maseha håfa un atyik.Lina’la’ yan finatai gaigi gi me’nan i taotåo,maseha håfa ha atyik siempri manå’i gui’.Misin i tinemtum i Saina;metgut Gui’ gi fuetsa, yan Ha lili’i’ todu.I matan Yu’us Ha lili’i’ todu i fina’tinås-ña;Ha kumprendi todu i che’chu’ tåotåo.Tåya’ tåotåo Ha tåtagu’ para u isåo,ni unu Ha nåna’i fuetsa para u fandagi.</p>
<p>I finu’ i Saina.</p>
<p>INEPPIN I SÅTMU Ps 119, 1-2. 4-5. 17-18. 33-34R. MANMAGUF ATYU SIHA I DUMALALALAKI I TINAGU’ I SAINA!Manmaguf atyu siha i ti siña manma’achåka i lina’la’-ñiha,ni manmamomokkat gi finanå’guin i Saina.Manmaguf atyu siha i kumukumpli i tinago’-ña,atyu siha i umispipiha i Saina yan todu i kurason-ñiha.INEPPI…</p>
<p>Un månda siha na u makumpli kabålistodu i tinago’-mu.Puedi u fitmi i pinekåt-tugi makumplin i minalago’-mu!INEPPI…</p>
<p>Na’måolik Håo ni tentago’-mu kosaki siña yu’ lå’la’ya bai hu kumpli i fino’-mu siha.Baba i matå-hu kosaki siña hu kunsiderai na’manman na finana’guem-mu.INEPPI…</p>
<p>Asaina, fanå’gui yu’ håfa kumeke’ilek-ña i tinago’-mu;kosaki siña hu kumpli kabålis.Nå’i yu’ kinimprendi ya bai hu kumpli i tinago’-mu,ya bai hu cho’gui yan todu i kurason-hu.INEPPI…</p>
<p>SIGUNDU NA TINAITAI 1 Cor 2, 6-10Un tinaitai ginin i fine’na na Kattan San Pablo para i taotåo CorinthHafañe’lus: Sinimbåtgu, hu pruklålama un tomtum na mensåhi para atyu siha na tåotåo i mano’a gi espirituhåt. Låo, ti i tinemtum ni iyun esti na tånu’ osino i fuetsa ni gumubebetna esti na tånu’–fuetsa ni manmalilingu fuetsan-ñiha. I sikretu na tinemtum Yu’us esti i hu pruklålama, ni i ti matungu’ ni taotåo siha, låo esta Ha atyik esti si Yu’us åntis di u mafa’tinas i tanu’ para u nå’i hit gloria. Tåya’ gi manmå’gas esti na tånu’ tumungu’ put esti na tinemtum. Ti u maklåba mohun i Sainan i gloria yanggin matungu’ put esti. Låo taimanu ha’ na ilek-ña i eskritura:Håfa tåya’ nai mali’i’ pat mahunguk,håfa tåya’ sumuspetcha na u masusedi,esti mismu Ha pripåra si Yu’uspara atyu siha i gumufli’i’ Gui’.Låo put ginin hita Ha na’fanmanungu’ si Yu’us ni sikretu ginin i Espiritu-ña. Ha bubuska todu i Espiritu, kuntodu i manåna’na’ gi yahålulum na minalagu’ Yu’us.</p>
<p>I finu’ i Saina.</p>
<p>IBANGHELIU Mt 5. 17-37ÅLELUIAR. Åleluia U MATUNA HÅO, TÅTA, SAINAN I LANGIT YAN I TANU’;UN NA’MATUNGU’ NI MANDIKIKI’ I MISTERIUN I RAINU.R. Åleluia.+ Un tinaitai ginin i såntu Ibangheliu sigun gi tinigi’ San MateoIlek-ña si Jesus ni mandisipulu-ña: “Cha’-miyu umå’aluk na måttu yu’ para bai Hu tulaika i Lai Moises yan i fina’nå’guin i mamprufeta. Ti ennåo na måttu yu’. Måttu yu’ para bai Hu kumpli i Lai. Hahasu esti! Åmen, mientras ki guaguaha långit yan tånu’, ti u matulaika ni sikera i mås dichiching pat i mås dikiki’ na puntu gi Lai–asta i uttimun i tanu’. Put esti na rason, na håyi ti umosgi maseha i mås yapåpapa’ na tinagu’ pat mama’nå’gui ottru na tåotåo na mungnga manosgi, guiya u mås takpapa’ gi Rainun i langit. Låo håyi ha’ ni umosgi i Lai, pat mama’nå’gui ottru na debidi u fanosgi, guiya u takkilu’ gi Rainun i langit. Pues Guåhu mismu Hu sangångani hamyu, na ti siña hamyu manhålum gi Rainun i langit solu mås mamfiet hamyu kumumpli i minalagu’ Yu’us ki i manma’estrun i Lai siha pat i MamFarisehu.“Gi manmaloffan siha na tiempu en hinguk manmasangåni siha i taotåo, ‘Cha’-miyu fanmamumunu’; håyi mamunu’ u makonni’ guatu gi me’nan i hues.’ Låo Guåhu Hu sangångani hamyu på’gu; na håyi lalålu’ ni i che’lu-ña u makonni’ guatu gi me’nan i hues; håyi sumangåni i che’lu-ña na ‘taiminaolik’ gui’ u makonni’ guatu gi me’nan i Konsiliu; håyi sumångani i che’lu-ña na ‘taibali’ gui’ u gaigi gi piniligru na u falak sasalåguan. Pues yanggin para un ufresi i nina’i-mu as Yu’us gi hilu’ i attat ya guennåo mismu na mumentu nai un hassu na guaha ti umakumprendin-miyu, sotta guennåo i nina’i-mu gi me’nan i attat ya hånåo ya en áfa’måolik nåya yan i che’lu-mu; dispues nai un ta’lu tåtti ya un ufresi si Yu’us ni nina’i-mu. Yanggin guaha tåotåo nina’ma’ågang håo para un makotti, na’måolik håo nu guiya mientras guaguaha tiempu, åntis di en fattu na dos gi kotti; sa’ yanggin gaigi hamyu esta guennåo siempri inentrega håo guatu gi hues, ya i hues un inentrega guatu gi pulisia ya un mapresu. Åmen, ya magåhit na siempri sumåga håo guennåo asta ki un apåsi todu i muttåm-mu.“En hinguk masångan, ‘Cha’-miyu fanadutteteriu’. Låo på’gu bai Hu sangåni hamyu na; håyi ha’ umatan ya ha malagu’i un palåo’an esta umadutteriu gui’ gi kurason-ña. Pues yanggin i agapa’ na atadok-mu muna’i’isao håo, laknus ya un yuti’! Sa’ måolekña na u gai fatta tataotåo-mu ki un mayoggua kabålis giya sasalåguan. Yanggin i agapa’ na kanai-mu muna’i’isao håo, utut ya un yuti’. Sa’ måolekña na u fåtta un påtti gi tataotåo-mu ki un mayoggua kabålis giya sasalåguan.“Masångan lokkui’ na, ‘Håyi ha’ i dumibutsia i asaguå-ña debidi u tugi’ påpa’ put i dibutsiu ya u nå’i i asaguå-ña palåo’an.’ Låo Guåhu på’gu Hu sangångani hamyu na: yanggin ti mama’bababa i palåo’an ya dinibutsia gui’ ni asaguå-ña ya siakåsu na umassagua ta’lu i palåo’an, pues i lahi umisåo sa’ ha na’adutteriu i asaguå-ña; ya kuntodu i lahi ni inasagua gui’ umadutteriu lokkui’.“En hinguk ta’lu na manmasangåni i taotåo siha gi manmaloffan na tiempu na, ‘Cha’-miyu chumocho’gui fåtsu na hinila låo che’gui håfa en prumeti na cho’chu’ para i Saina.’ Låo Guåhu på’gu Hu sangåni hamyu: cha’-miyu fanmanhuhula yanggin manmama’prumesa hamyu; cha’-miyu i’isa i langit yanggin manmanhula hamyu, sa’ tronun Yu’us ennåo; osino i tanu’, sa’ ennåo i eddas ni Ha na’diskånsa i adeng-ña; osino iya Hirusalen, sa’ iyun i manakkilu’ na Rai ennåo na siudå. Cha’-miyu ni sikera i’isa i ilun-miyu yanggin manmanhula hamyu, sa’ manai nina’siña hamyu para en na’åttilung pat en na’chungi’ un gaputulu. Inlugåt, sångan ‘Hunggan’ yanggin ‘Hunggan’ yan ‘Åhi” yanggin ‘Åhi”–ottru siha ni para en sangan måfattu ginin Atyu i Tailayi.”I Ibangheliun i Saina.</p>

        </section>
        <hr>
        
        <section>
        <h1>V DAMENGGU GI UTDINÅRIU NA TIEMPU</h1>
        <p><strong>Date:</strong> February 3, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/v-damenggu-gi-utdinariu-na-tiempu/<p>
        <p>FINE’NA NA TINAITAI Is 58, 7-10Un tinaitai ginin i Lepblun i Prufeta as Isaias</p>
<p>Esti ilek-ña i Saina:Na’fanmañagi i manñålang ni aggun-miyu, na’fanlihing i mañatsaga yan i manai-gima’;Na’fanminagågu i mangesnuda yanggin en li’i’ siha, ya cha’-miyu bibira i tattalu’-miyu kontra i mismu tåotåo-miyu.Pues i kandit-miyu u fanina taiguihi i chatanmak ya i chetnut-miyu u gusi’ mågung.I tininas-miyu u fofo’na gi me’nan-miyu, ya i glorian i Saina u guåtdia i tattin-miyu.Dispues para en agang i Saina, ya Guiya en fanineppi, en fanmanggågåo ayudu, ya Guiya u åluk: Gaigi Yu’ guini!Yanggin en na’fañuha gi entalu’-miyu i chinatsaga, i dakun na akusasion yan malisiosu na kuentus;Yanggin en na’i åggun i manñålang, ya in na’fansatisfetchu i manmasåsa’pit;Pues u kahulu’ para hamyu un kåndit gi hinemhum, ya i ha’ånin trinisti u fama’taiguihiI talu’åni para hamyu.</p>
<p>I finu’ i Saina.</p>
<p>INEPPIN I SÅTMU Ps 112, 4-5. 6-7. 8-9R. (4) I TINAS NA TÅOTÅO UN KÅNDIT GI HALUM HOMHUMPARA I MANMÅOLIK.</p>
<p>Manma’lak siha gi halum homhum, un kåndit siha para i manunas; mangariñosu, manyo’asi’, yan manunas siha.Siempri todu måolik para i manggeftåo yanggin manna’ayåo, ni makundudukta i bidan-ñiha kun hustisia.INEPPI…Ni nga’ian nai u fandimålas;u fanmahahassu i manunas todu i tiempu.Ti u fanma’å’ñåo ni baba na nutisia;fitmi kurason-ñiha, ma’angokku i Saina.INEPPI…Trangkilu kurason-ñiha, sin mina’å’ñåo.Manggeftåo manmannå’i para i mamopbli;i guinahan-ñiha u dinira para todu i tiempu;i diknidåt-ñiha u fanmahåtsa takkilu’ kun onru.INEPPI…</p>
<p>SIGUNDU NA TINAITAI 1 Cor 2, 1-5Un tinaitai ginin i fine’na na Kattan San Pablo para i taotåo CorinthMañe’lu-hu, anai måttu yu’ giya hamyu, put i para bai hu setmun put i sikretu na minagåhit Yu’us, ti hu usa i manmapput na palåbra siha yan i manåddung na tiningu’. Anai iståba yu’ na manhihita hu disidi na tåya’ ottru kosas para bai hu hassu fuera di si Jesukristo yan ispesiåtmenti put i finatai-ña gi hilu’ i kilu’us. Put ennåo na debit yu’ anai måttu yu’ giya hamyu yan manlålaolåo interu i tataotåo-hu put i mina’a’ñåo-hu, ya i fina’na’guek-ku yan i minsåhi ti manmasågan gi manmapput na palåbra siha yan manåddung na tiningu’, låo siña mangumbensi prueba ginin i fuetsan i Espiritun Yu’us. Intonsis, taigui i hinenggin-miyu gi hilu’ i tiningu’ tåotåo låo gaigi gi hilu’ i fuetsan Yu’us.I finu’ i Saina.</p>
<p>IBANGHELIU Mt 5, 13-16ÅLELUIA Jn 8, 12R. ILEK-ÑA I SAINA, GUÅHU I KANDIT I TANU’.HÅYI NI TUMATTITIYI YU’ U GAIGI GIYA SIHA I ININAN I LINA’LA’.R. Åleluia.+ Un tinaitai ginin i såntu Ibangheliu sigun gi tinigi’ San MateoIlek-ña si Jesus ni mandisipulu-ña:“Kalang hamyu asiga para todu i taotåo siha. Låo yanggin malingu sabot-ña i asiga, ti siña un na’ta’lu tåtti. Tumaibali; pues siempri madåggåoñaihun huyung ya u magatcha’ nu i taotåo siha.Kalang hamyu kåndit para todu i tanu’. I siudå ni gaigi gi eksu’ ti siña manå’na’. Tåya’ sumosonggi i fallut ya para u po’lu gi papa’ tason; Inlugåt, siempri ha po’lu gi sagan fållut, anai siña ha chalapun i ininå-ña gi todu i halum guma’. Taiguini ha’ lokkui’ i kandit-miyu debidi u fañila’ gi me’nan tåotåo, kosaki siña mali’i’ i manmåolik siha na bidan-miyu ya ginin esti nai u matuna i Tatan-miyu ni gaigi gi langit.”</p>
<p>I Ibangheliun i Saina.</p>

        </section>
        <hr>
        
        <section>
        <h1>IV DAMENGGU GI UTDINÅRIU NA TIEMPU</h1>
        <p><strong>Date:</strong> January 27, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iv-damenggu-gi-utdinariu-na-tiempu/<p>
        <p>FINE’NA NA TINAITAI Zep 2, 3; 3, 12-13</p>
<p>Un tinaitai ginin i Lepblun i Prufeta as Zephaniah</p>
<p>Ispiha i Saina, hamyu ni manhumitdi gi tanu’, ni kumukumpli i tinago’-ña siha; Ispiha i hustisia, ispiha i hinimitdi; siña ha’ mana’lihing håo gi ha’ånin i linalålu’ i Saina.</p>
<p>Låo bai hu na’sopbla gi entalu’-miyu un gurupun tåotåo ni manhumitdi yan manakpapa’, Håyi para u fanlihing gi na’an i Saina: i mansopbla siha na tåotåo Israhet. Tåya’ tailayi u macho’gui yan ti u fanmandagi; Ya ti u masodda’ gi pachut-ñiha mandåkun na hula’; Para u mapåstu yan u mana’diskånsa i ga’-ñiha kinilu ya tåya’ u faninistotba siha.</p>
<p>I finu’ i Saina.</p>
<p>INEPPIN I SÅTMU Ps 146, 6-7. 8-9. 9-10</p>
<p>R. (Mt 5, 3) MANDICHOSU I MAMOPBLIN HINALUM, SA’ U IYUN-ÑIHA I RAINUN I LANGIT.</p>
<p>I Saina tåya’ nai malingu hinenggen-ña, Ha nåna’i hustisia i manmapetsisigi, yan nengkannu’ para i manñålang.</p>
<p>I Saina Ha sosotta i manmapreresu.</p>
<p>INEPPI…..</p>
<p>I Saina muna’fanmanlili’i’ i mambåtchit; i Saina Ha håhatsa hulu’ atyu siha i manetekkun påpa’.</p>
<p>I Saina Ha guaiya i manunas; i Saina Ha prutetehi i manistrangheru.</p>
<p>INEPPI…..</p>
<p>Ha susteteni i manai saina yan i mambi’uda, låo Ha kokontra i kinalamtin i manailayi.</p>
<p>I Saina u fanggubetna para todu i tiempu, i Yi’os-mu, Sion, para todu i hinerasion! Åleluia!</p>
<p>INEPPI…..</p>
<p>SIGUNDU NA TINAITAI 1 Cor 1, 26-31</p>
<p>Un tinaitai ginin i fine’na na Kattan San Pablo para i taotåo Corinth Håfañe’lus, unu hamyu gi entalu’ atyu siha i manma’ågang. Kunsidera i iståo nai manggaigi hamyu. Ti meggai giya hamyu manomtum, taiguihi na klåsin tinemtum ni makunsidedera ni taotåo siha; ti meggai giya hamyu manmetgut gi kumunidå; yan siguru na ti meggai gi entri hamyu manakkilu’ manmafañagun-miyu. Si Yu’us Ha atyik atyu siha i manmapopo’lu kumu manáibali para u na’fanmamåhlåo i manomtum; Ha atyik atyu siha i ti manmetgut para u na’fanmamåhlåo i manmetgut. Ha atyik atyu siha i manakpapa’ manmafañagun-ñiha yan i manmadispreresia, atyu siha i manmakunsidedera na manáibali, para u fanrinibåha para tåya’ atyu siha i umå’aluk na mangguaha siha; kosaki i taotåo ti siña bumanidosu gi me’nan Yu’us. Guiya si Yu’us numa’i hamyu lina’la’ ginin as Jesukristo. [Si Yu’us Ha fa’tinemtom-ta si Jesukristo, i muna’fañåsantus hit, yan i muna’fanlilibri hit. Guiya esti atyu i mismu i un sodda’ na matutugi’, “Sotta atyu i para u banidosu, ya u banidosu gi Saina.”</p>
<p>I finu’ i Saina.</p>
<p>IBANGHELIU Mt 5, 1-12</p>
<p>ÅLELUIA Mt 5, 12a R.</p>
<p>Åleluia. FANMAGUF, SA’ UN DÅNGKULUN PREMIU NUMANANGGA HAMYU GI LANGIT.</p>
<p>R. Åleluia.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Ha li’i’ si Jesus i linahyan tåotåo, ya humånåo hulu’ gi eksu’ ya matå’chung påpa’. Pues i mandisipulu lokkui’ manetnun gi uriyå-ña, ya Ha tutuhun fuma’nå’gui siha: “Manmaguf atyu siha i mamopbli hinalum-ñiha: u iyun-ñiha i Rainun i langit!</p>
<p>“Manmaguf atyu siha i mampininiti: si Yu’us u fangkinensuela!</p>
<p>“Manmaguf atyu siha i manhumitdi: siha u rinisibi i prumesan Yu’us!</p>
<p>“Manmaguf atyu siha i minalagu’ Yu’us mås takkilu’ para u macho’gui: siempri nina’fanggof satisfetchu as Yu’us!</p>
<p>“Manmaguf atyu siha i manyo’asi’ ni ottru tåotåo: si Yu’us u yo’asi’ nu siha!</p>
<p>“Manmaguf atyu siha i mansinsiyu kurason-ñiha: siha u mali’i’ si Yu’us! “Manmaguf atyu siha i numa’kekeguaha pås gi taotåo siha: u faninagang as Yu’us famagu’on-ña!</p>
<p>“Manmaguf atyu siha i manmamadedesi put i machocho’gui i minalagu’ Yu’us: u iyun-ñiha i Rainun i langit!</p>
<p>“Manmaguf hamyu yanggin manma’insutta pat manmapetsigi, pat manmasångan todu klåsin dinagi kontra hamyu sa’ put i mandisipulu-hu hamyu. Fanmaguf sa’ un dångkulun premiu numanangga hamyu gi langit.</p>
<p>I Ibangheliun i Saina.</p>

        </section>
        <hr>
        
        <section>
        <h1>III DAMENGGU GI UTDINÅRIU NA TIEMPU</h1>
        <p><strong>Date:</strong> January 19, 2017<p>
        <p><strong>Author:</strong> Rita Guerrero<p>
        <p><strong>URL:</strong> https://northstar.website/iii-damenggu-gi-utdinariu-na-tiempu/<p>
        <p>FINE’NA NA TINAITAI  Is 8, 23-9, 3</p>
<p>Un tinaitai ginin i Lepblun i Prufeta as Isaias</p>
<p>Fine’na i Saina Ha disonra i tanu’ Zebulun yan i tanu’ Napthtali;</p>
<p>låo putlus uttimu Ha onra i chalan gi kantun tåsi,</p>
<p>i tanu’ gi sanlagu na båndan Hotdån, i Distritun i ti Hudihos siha.</p>
<p>Tåya’ minaså’pit, i hinemhum mana’suha:</p>
<p>sa’ tåya’ trinisti anai åntis di på’gu guaguaha disgråsia.</p>
<p>I taotåo siha ni ginin manmamomokat gi hinemhum esta mali’i’ un dångkulu na inina;</p>
<p>Gi hilu’ atyu siha i mañåsaga gi tanu’ hinemhum esta manina påpa’ un kåndit.</p>
<p>Un chuli’i’ guatu giya siha abundånsia na minaguf yan dångkulu na alegriha,</p>
<p>Sa’ manmaguf siha gi me’nå-mu taiguihi gi tiempun kusetcha,</p>
<p>taiguihi i taotåo siha manmamaguf yanggin mana’apatti ni sinakkin-ñiha.</p>
<p>Sa’ i yugu ni humohoñu’ siha, i pingga gi apågan-ñiha,</p>
<p>Yan i bastun i ma’gas-ñiha esta munhåyan Un yamak, taiguihi gi ha’ånin Midian.</p>
<p>I finu’ i Saina.</p>
<p>INEPPIN I SÅTMU Ps 27, 1. 4. 13-14</p>
<p>R. I SAINA I ININÅ-HU YAN SATBASION-HU.</p>
<p>I Saina i kandet-tu yan satbasion-hu, håyi para bai hu ma’a’ñågui?</p>
<p>I Saina fanlihing i lina’lå’-hu; ni håyi hu ma’a’ñågui.</p>
<p>INEPPI…..</p>
<p>Unu hu gågagåo i Saina; esti hu aliligåo:</p>
<p>Para bai hu såga gi gima’ i Saina, todu i ha’ånin i lina’lå’-hu,</p>
<p>Kosaki siña hu atan i ginatbun i Saina ya bai hu såga gi gima’ i Saina.</p>
<p>INEPPI…..</p>
<p>Låo hu honggi na siempri bai hu li’i’ i gineftåo i Saina gi tanu’ i manlåla’la’.</p>
<p>Na’båtbaru håo ya un nangga i Saina; na’metgut i kurason-mu, ya nangga i Saina.</p>
<p>INEPPI…..</p>
<p>SIGUNDU NA TINAITAI       1 Cor 1, 10-13. 17</p>
<p>Un tinaitai ginin i fine’na na Kattan San Pablo para i taotåo Corinth</p>
<p>Ginin i åoturidåt i Saina-ta as Jesukristo hu gågagåo hamyu todu mañe’lu-hu, para en famparehu sinangan-miyu, ya mungnga na u guaha dinibidi gi entalu’-miyu. Fandanña’ kumu unu, unu gi hanassu yan gi che’chu’. Guaha tåotåo ginin i familian Chloe sumangåni yu’ klåru, mañe’lu-hu, na manatgumementu hamyu. Maila’ ya bai hu sångan taiguini; kada unu giya hamyu ottru klåsi ha såsangan. Unu ilelek-ña, “Si Pablo hu dalalalaki”; i ottru ilelek-ña, “Si Apollos hu dalalalaki”; i ottru ilelek-ña, “Si Pedro hu dalalalaki”; yan i ottru ilelek-ña, “I Kristo hu dalalalaki.” Esta madibidi i Kristo put gurupu siha! Ada måtai si Pablo gi kilu’us put hågu? Kåo manmatakpångi hamyu kumu disipulun Pablo? Ti Ha na’hånåo yu’ i Kristo put i para bai hu fanakpångi. Ha na’hånåo yu’ put i para bai hu kuentus put i Maolik na Nutisia, ya para bai hu kuentus sin bai hu usa manåddung na palåbra, kosaki ti u inamut i fuetsan i finatai i Kristo gi kilu’us.</p>
<p>I finu’ i Saina.</p>
<p>IBANGHELIU    Mt 4, 12-23.</p>
<p>ÅLELUIA     Mt 4, 23</p>
<p>R. Åleluia. SUMETMUN SI JESUS PUT I MAOLIK NA NUTISIAN I RAINU, YA HA NA’FANHOMLU’ TODU SIHA I MANMALÅNGU.</p>
<p>R. Åleluia.</p>
<p>+ Un tinaitai ginin i såntu Ibangheliu sigun gi tinigi’ San Mateo</p>
<p>Anai Ha hunguk si Jesus na mapresu si Juan, må’pus malak Galileha. Ti sumåga giya Nasaret, låo humånåo ya sumåga Capernaum, un songsung gi fi’un i Hagoin Galileha, gi tanu’ Zebulun yan Naphtali. Ha cho’gui esti para u makumpli i sinangan i prufeta as Isaias:</p>
<p>“Tanu’ Zebulun, yan tanu’ Naphtali, Para i tasi na direksion, gi ottru båndan Hotdan, i      tanu’ i MamPagånu giya Galileha!</p>
<p>I taotåo ni manggaigi gi hinemhum u fanmanli’i’ un dångkulu na kåndit! U faninina un ma’lak kåndit atyu siha na tåotåo i mañåsaga gi hemhum na tånu’ finatai! ”</p>
<p>Desdi ennåo na tiempu Ha tutuhun si Jesus sumetmun put i finana’guen-ña: “Fanmañotsut ni isao-miyu, sa’ hihut esta i Rainun i langit!”</p>
<p>Anai mamomokkat si Jesus gi Hagoin Galileha, Ha li’i’ i dos chume’lu na talayeru, si Simon (ni ma’å’agang Pedro) yan i che’lu-ña as Andres ni tumalålaya gi hagoi. Ilek-ña si Jesus nu siha, “Tattiyi Yu’ ya bai Hu fa’nå’gui hamyu manalåya tåotåo.” Ya insigidas masotta i chinchulun-ñiha ya madalalaki Gui’.</p>
<p>Anai sigi mo’na Ha li’i’ ta’lu dos chume’lu, si Santiago yan Juan, i lalåhin Zebedee. Maniståba yan si Zebedee, i tatan-ñiha, gi hilu’ i boti ma’arerekla i chinchulun-ñiha. Ya insigidas masotta i boti yan si tatan-ñiha anai maninagang as Jesus ya madalalaki Gui’.</p>
<p>Ha liliku’i si Jesus todu iya Galileha, mama’nåna’gui gi sinagoga, sumesetmun put i Maolik na Nutisian i Rainu, ya Ha na’fanhomlu’ i taotåo siha ginin todu klåsin chetnut yan minalångu.</p>
<p>I Ibangheliun i Saina.</p>

        </section>
        <hr>
        
    </body>
    </html>
    